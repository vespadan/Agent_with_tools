


Archivio di Carlo Azeglio Ciampi



Il “Risorgimento”
nei Discorsi del Presidente della Repubblica Carlo Azeglio Ciampi: raccolta tematica della Segreteria di Presidenza
(18 maggio 1999 – 28 aprile 2005)












A cura di Valentina Atturo

Sommario

Giuramento e messaggio al parlamento del presidente della repubblica carlo azeglio ciampi nel giorno del suo insediamento.	12
Piccolo teatro strehler: incontro con le autorità della regione, della provincia e della città			16
Messaggio di fine anno del Presidente della Repubblica Carlo Azeglio Ciampi agli italiani	20
Forlì: incontro con le autorità della provincia di Forlì e di Cesena	23
Varsavia: brindisi al pranzo di Stato offerto dal Presidente della Repubblica Kwasniewski in onore del Presidente Ciampi	27
Discours du President de la Republique Carlo Azeglio Ciampi a l'occasion du titre de docteur honoris causa qui lui est decernè par l'Universitè' de Liepzig (francais)	29
Address by the President of the Republic Carlo Azeglio Ciampi at the honorary degree award ceremony at Leipzig University (english)	34
Rede des StaatsprÄsidenten der Republik Italien Carlo Azeglio Ciampi anlÄblich der Verleihung der Ehrendoktorwurde der UniversitÄt Leipzig (Deutsch)	39
Conferimento della laurea honoris causa dell'Università di Lipsia	44
Intervento in occasione della III Conferenza degli ambasciatori italiani nel mondo	56
Incontro con le autorità della città di Rimini in occasione del XV raduno dell'Associazione nazionale marinai d'Italia	61
Intervento del Presidente della Repubblica Carlo Azeglio Ciampi in occasione dell'inizio dell'anno scolastico e della riapertura al pubblico del Vittoriano	63
Incontro del Presidente della Repubblica Carlo Azeglio Ciampi con gli atleti italiani che hanno partecipato ai XXVII Giochi olimpici di Sidney	66
Brindisi del Presidente della Repubblica Carlo Azeglio Ciampi in occasione del pranzo di Stato in onore di Sua maestà la regina Elisabetta II e del duca di Edimburgo	67
Toast by the President of the Republic of Italy Carlo Azeglio Ciampi at the State dinner in honour of Her Majesty queen Elizabeth II and his royal highness, the duke of Edinburgh	69
Incontro del Presidente della Repubblica Carlo Azeglio Ciampi con le autorità della Regione Sardegna			71
Intervento del Presidente della Repubblica Carlo Azeglio Ciampi in occasione della visita alla città di Brescia			76
Discorso del Presidente della Repubblica Carlo Azeglio Ciampi in occasione dell'incontro con le Autorità e i cittadini di Firenze	79
Discorso del Presidente della Repubblica Carlo Azeglio Ciampi in occasione dell'incontro con le Autorità e i cittadini di Pisa	82
Discorso del Presidente della Repubblica Carlo Azeglio Ciampi alla commemorazione dei Caduti italiani della Divisione "Acqui" a Cefalonia	84
Discorso del Presidente della Repubblica Carlo Azeglio Ciampi in occasione della cerimonia celebrativa del 50° Anniversario dell'Istituzione dell' "Ordine al Merito della Repubblica Italiana"			86
Discorso del Presidente della Repubblica Carlo Azeglio Ciampi in visita di Stato nella Repubblica Orientale d'Uruguay, in occasione dell'incontro con la collettività italiana	88
Intervento del Presidente della Repubblica Carlo Azeglio Ciampi in visita di Stato nella Repubblica Argentina, in occasione dell'incontro con la collettività italiana di Rosario	90
Intervento del Presidente della Repubblica Carlo Azeglio Ciampi, in visita nella Regione Trentino Alto Adige, in occasione dell'incontro istituzionale con le autorità	92
Visita del Presidente Ciampi alla Regione Basilicata. Intervento all'incontro istituzionale	96
Inaugurazione dell'anno scolastico 2001/2002 al Complesso Monumentale del Vittoriano	100
Intervento del Presidente della Repubblica Carlo Azeglio Ciampi, in visita di Stato in Croazia e in Istria, in occasione dell'incontro con la comunità italiana di Fiume	103
Intervento del Presidente della Repubblica Carlo Azeglio Ciampi in occasione della consegna delle insegne dell'Ordine "Al Merito del Lavoro" ai Cavalieri del Lavoro nominati il 2 giugno 2001			105
Intervento del Presidente della Repubblica Carlo Azeglio Ciampi in occasione della Cerimonia in onore della Medaglia d'Oro al Valor Militare Antonio Giuriolo	107
Intervento del Presidente della Repubblica Carlo Azeglio Ciampi alla cerimonia ai complessi monumentali di S. Martino della Battaglia e di Solferino in occasione del giorno dell'Unità nazionale e Festa delle Forze armate	109
Intervento del Presidente della Repubblica Carlo Azeglio Ciampi in occasione della Celebrazione dei 140 Anni dell'Unità d'Italia	111
Intervento del Presidente della Repubblica Carlo Azeglio Ciampi, in visita nella Regione Piemonte, in occasione dell'incontro istituzionale con le autorità di Novara	113
Messaggio di fine anno del Presidente della Repubblica Carlo Azeglio Ciampi agli italiani	117
Intervento del Presidente della Repubblica Carlo Azeglio Ciampi a Genova, in occasione della visita alla sede del quotidiano "Il Secolo XIX"	120
Incontro del Presidente della Repubblica Carlo Azeglio Ciampi, in visita a Livorno, con la direzione e i redattori del quotidiano "Il Tirreno"	121
Intervento del Presidente della Repubblica Carlo Azeglio Ciampi in occasione dell'incontro con i vincitori del Concorso nazionale per le scuole "I giovani, l'integrazione europea e l'euro"			122
Incontro del Presidente della Repubblica Carlo Azeglio Ciampi, in visita di Stato in Sud Africa, con la comunità italiana	124
Intervento del Presidente della Repubblica Carlo Azeglio Ciampi in occasione del conferimento del titolo di accademico "honoris causa" dell'Accademia della Crusca	126
Incontro del Presidente della Repubblica Carlo Azeglio Ciampi con i candidati ai Premi "David di Donatello" per il 2002	129
Intervento del Presidente della Repubblica Carlo Azeglio Ciampi in occasione della consegna dei Diplomi di 1^ classe con Medaglia d'Oro ai Benemeriti della Cultura e dell'Arte	131
Intervento del Presidente della Repubblica Carlo Azeglio Ciampi in occasione della Consegna della Medaglia d'Oro al Valor Militare al Gonfalone della Città di Ascoli	133
Incontro del Presidente della Repubblica, Carlo Azeglio Ciampi, con il Comitato promotore, la giuria e i vincitori della 37^ edizione del Premio Saint Vincent di Giornalismo.	135
Messaggio alle Camere del Presidente della Repubblica Carlo Azeglio Ciampi in materia di pluralismo e imparzialità dell'informazione	137
Visita del Presidente della Repubblica Carlo Azeglio Ciampi all'Istituto penale minorile di Nisida			140
Intervento del Presidente della Repubblica, Carlo Azeglio Ciampi, al Complesso Monumentale del Vittoriano in occasione dell'apertura dell'Anno Scolastico 2002/2003.	142
Intervento del Presidente della Repubblica Carlo Azeglio Ciampi, in visita alla città di Ravenna, in occasione dell'incontro con le autorità istituzionali, politiche, civili e militari ed i Sindaci della Provincia di Ravenna	144
Intervento del Presidente della Repubblica Carlo Azeglio Ciampi presso la Scuola Superiore dell'Amministrazione dell'Interno, in occasione della cerimonia conclusiva delle celebrazioni del bicentenario dell'istituto prefettizio	147
Intervento del Presidente della Repubblica Carlo Azeglio Ciampi alla cerimonia di presentazione degli auguri da parte del Corpo Diplomatico	149
Messaggio di fine anno del Presidente della Repubblica Carlo Azeglio Ciampi agli italiani	152
Messaggio del Presidente della Repubblica Carlo Azeglio Ciampi in occasione della Giornata Nazionale della Bandiera	156
Intervento del Presidente della Repubblica Carlo Azeglio Ciampi, in visita in Sicilia, in occasione dell'incontro istituzionale con le autorità di Trapani	157
Intervento del Presidente della Repubblica Carlo Azeglio Ciampi, in visita alla città di Modena, in occasione dell'incontro istituzionale con le autorità	160
Intervento del Presidente della Repubblica Carlo Azeglio Ciampi, in visita alla città di Asti, in occasione dell'incontro istituzionale con le autorità	164
Intervento del Presidente della Repubblica Carlo Azeglio Ciampi in occasione della visita al Sacrario dei Martiri della Benedicta	167
Intervento del Presidente della Repubblica Carlo Azeglio Ciampi in occasione della cerimonia di consegna di Medaglie d'Oro al Valor Civile e al Merito Civile	168
Consegna delle Medaglie d'Oro ai Benemeriti della Cultura e dell'Arte	170
Intervento del Presidente della Repubblica Carlo Azeglio Ciampi, in visita di Stato nella Confederazione Elvetica, al Palazzo del Parlamento	172
Incontro del Presidente della Repubblica Carlo Azeglio Ciampi con una rappresentanza dei Sindaci dei Piccoli Comuni d'Italia	174
Saluto del Presidente della Repubblica Carlo Azeglio Ciampi al pranzo offerto in onore dei Membri della Commissione Europea e il Governo italiano in occasione della riunione della presidenza italiana del Consiglio dell'Unione Europea	176
Dichiarazione alla stampa del Presidente della Repubblica Carlo Azeglio Ciampi, in visita di Stato nella Repubblica Ellenica, al termine del colloquio con il Presidente Stephanopoulos	178
Intervento del Presidente della Repubblica, Carlo Azeglio Ciampi, a Porta San Paolo in occasione della cerimonia commemorativa della Difesa Roma.	179
Intervento del Presidente della Repubblica, Carlo Azeglio Ciampi, al Complesso Monumentale del Vittoriano in occasione dell'apertura dell'Anno Scolastico 2003/2004	181
Incontro del Presidente della Repubblica Carlo Azeglio Ciampi con le Autorità politiche, civili, militari, religiose ed i Sindaci della Provincia di Cuneo	184
Intervento del Presidente della Repubblica Carlo Azeglio Ciampi in occasione della cerimonia commemorativa del 60° anniversario dell'eccidio	187
Intervento del Presidente della Repubblica Carlo Azeglio Ciampi, in visita alla Provincia di Belluno, all'incontro istituzionale con le autorità di Belluno	189
Intervento del Presidente della Repubblica Carlo Azeglio Ciampi in occasione della cerimonia di consegna dei Diplomi di 1^ classe con medaglia d'oro per il 2002 ai Benemeriti della Scuola, della Cultura e dell'Arte	192
Intervento del Presidente della Repubblica Carlo Azeglio Ciampi alla cerimonia di consegna delle insegne dell'Ordine Militare d'Italia, in occasione del Giorno dell'Unità Nazionale e Festa delle Forze Armate	194
Intervento del Presidente della Repubblica Carlo Azeglio Ciampi alla cerimonia per lo scambio di auguri di Natale e Capodanno con le Magistrature della Repubblica	196
Intervento del Presidente della Repubblica Carlo Azeglio Ciampi, in visita alla Provincia di Reggio Emilia, in occasione della commemorazione dei fratelli Cervi	199
Intervento del Presidente della Repubblica Carlo Azeglio Ciampi, in visita alla città di Reggio Emilia, in occasione dell'incontro istituzionale con le autorità	200
Intervento del Presidente della Repubblica Carlo Azeglio Ciampi, in visita alla città di Reggio Emilia, in occasione della Celebrazione della Festa del Tricolore	202
Cerimonia di consegna del Presidente della Repubblica, Carlo Azeglio Ciampi, delle insegne di onorificenze a donne distintesi nella cultura, nella scienza e nel sociale in occasione di un incontro con le scuole partecipanti al "Progetto Giovani"	204
Allocuzione del Presidente della Repubblica Carlo Azeglio Ciampi, in visita di Stato in Ungheria, al Parlamento ungherese su "Il rafforzamento e il rinnovamento dell'Unione Europea"	206
Incontro del Presidente della Repubblica, Carlo Azeglio Ciampi, con una rappresentanza di atleti italiani, tecnici e dirigenti del CONI, in partenza per i Giochi Olimpici di Atene 2004	209
Intervento del Presidente della Repubblica Carlo Azeglio Ciampi al varo della portaerei "Cavour"			211
Visita del Presidente della Repubblica Carlo Azeglio Ciampi alla città di Piacenza - Incontro Istituzionale			213
Messaggio del Presidente della Repubblica Carlo Azeglio Ciampi agli studenti in occasione dell'apertura dell'Anno scolastico 2004-2005	216
Incontro del Presidente della Repubblica Carlo Azeglio Ciampi con il Movimento Cooperativo in Italia			219
Intervento del Presidente della Repubblica, Carlo Azeglio Ciampi, a Moriago della Battaglia per la cerimonia commemorativa dei "Luoghi della Memoria"	220
Intervento del Presidente della Repubblica Carlo Azeglio Ciampi in occasione del 50° Anniversario del ricongiungimento della città di Trieste all'Italia	221
Intervento del Presidente della Repubblica, Carlo Azeglio Ciampi, nel corso della premiazione svoltasi al Vittoriano del concorso "I giovani ricordano la Shoah"	223
Toast by H.E. the President of the Italian Republic Carlo Azeglio Ciampi at the State Banquet given by H.M. Queen Elizabeth II and H.R.H. the Duke of Edinburgh	225
Intervento del Presidente della Repubblica Carlo Azeglio Ciampi alla cerimonia di consegna delle Medaglie d'Oro al Merito Civile in occasione della ricorrenza del 60° Anniversario della Liberazione			227
Intervento del Presidente della Repubblica Carlo Azeglio Ciampi in occasione della cerimonia conclusiva delle celebrazioni per il 60° Anniversario della Liberazione	229
Incontro del Presidente della Repubblica con il Consiglio di Presidenza, il Consiglio Direttivo ed i candidati ai Premi David di Donatello 2005 e con una rappresentanza dell'AGIS e del "Centro Sperimentale di Cinematografia"	231

Indice Cronologico


1999

18 maggio 1999
Giuramento e messaggio al parlamento del presidente della repubblica carlo azeglio ciampi nel giorno del suo insediamento

04 ottobre 1999
Piccolo teatro strehler: incontro con le autorità della regione, della provincia e della città

31 dicembre 1999

Messaggio di fine anno del Presidente della Repubblica Carlo Azeglio Ciampi agli italiani


2000

09 febbraio 2000

Forlì: incontro con le autorità della provincia di Forlì e di Cesena

14 marzo 2000
Varsavia: brindisi al pranzo di Stato offerto dal Presidente della Repubblica Kwasniewski in onore del Presidente Ciampi

06 giugno 2000
Discours du President de la Republique Carlo Azeglio Ciampi a l'occasion du titre de docteur honoris causa qui lui est decernè par l'Universitè' de Liepzig (francais)

06 luglio 2000
Address by the President of the Republic Carlo Azeglio Ciampi at the honorary degree award ceremony at Leipzig University (english)

06 luglio 2000

Rede des StaatsprÄsidenten der Republik Italien Carlo Azeglio Ciampi anlÄblich der Verleihung der Ehrendoktorwurde der UniversitÄt Leipzig (Deutsch)

06 luglio 2000
Conferimento della laurea honoris causa dell'Università di Lipsia

25 luglio 2000
Intervento in occasione della III Conferenza degli ambasciatori italiani nel mondo

17 settembre 2000
Incontro con le autorità della città di Rimini in occasione del XV raduno dell'Associazione nazionale marinai d'Italia

24 settembre 2000
Intervento del Presidente della Repubblica Carlo Azeglio Ciampi in occasione dell'inizio dell'anno scolastico e della riapertura al pubblico del Vittoriano

11 ottobre 2000
Incontro del Presidente della Repubblica Carlo Azeglio Ciampi con gli atleti italiani che hanno partecipato ai XXVII Giochi olimpici di Sidney

16 ottobre 2000
Brindisi del Presidente della Repubblica Carlo Azeglio Ciampi in occasione del pranzo di Stato in onore di Sua maestà la regina Elisabetta II e del duca di Edimburgo

16 ottobre 2000

Toast by the President of the Republic of Italy Carlo Azeglio Ciampi at the State dinner in honour of Her Majesty queen Elizabeth II and his royal highness, the duke of Edinburgh

09 novembre 2000
Incontro del Presidente della Repubblica Carlo Azeglio Ciampi con le autorità della Regione Sardegna

16 novembre 2000
Intervento del Presidente della Repubblica Carlo Azeglio Ciampi in occasione della visita alla città di Brescia

05 dicembre 2000
Discorso del Presidente della Repubblica Carlo Azeglio Ciampi in occasione dell'incontro con le Autorità e i cittadini di Firenze

06 dicembre 2000
Discorso del Presidente della Repubblica Carlo Azeglio Ciampi in occasione dell'incontro con le Autorità e i cittadini di Pisa


2001

01 marzo 2001
Discorso del Presidente della Repubblica Carlo Azeglio Ciampi alla commemorazione dei Caduti italiani della Divisione "Acqui" a Cefalonia

05 marzo 2001
Discorso del Presidente della Repubblica Carlo Azeglio Ciampi in occasione della cerimonia celebrativa del 50° Anniversario dell'Istituzione dell' "Ordine al Merito della Repubblica Italiana"

11 marzo 2001
Discorso del Presidente della Repubblica Carlo Azeglio Ciampi in visita di Stato nella Repubblica Orientale d'Uruguay, in occasione dell'incontro con la collettività italiana

16 marzo 2001
Intervento del Presidente della Repubblica Carlo Azeglio Ciampi in visita di Stato nella Repubblica Argentina, in occasione dell'incontro con la collettività italiana di Rosario

09 luglio 2001
Intervento del Presidente della Repubblica Carlo Azeglio Ciampi, in visita nella Regione Trentino Alto Adige, in occasione dell'incontro istituzionale con le autorità

19 settembre 2001
Visita del Presidente Ciampi alla Regione Basilicata. Intervento all'incontro istituzionale

22 settembre 2001
Inaugurazione dell'anno scolastico 2001/2002 al Complesso Monumentale del Vittoriano

10 ottobre 2001
Intervento del Presidente della Repubblica Carlo Azeglio Ciampi, in visita di Stato in Croazia e in Istria, in occasione dell'incontro con la comunità italiana di Fiume

11 ottobre 2001
Intervento del Presidente della Repubblica Carlo Azeglio Ciampi in occasione della consegna delle insegne dell'Ordine "Al Merito del Lavoro" ai Cavalieri del Lavoro nominati il 2 giugno 2001

14 ottobre 2001
Intervento del Presidente della Repubblica Carlo Azeglio Ciampi in occasione della Cerimonia in onore della Medaglia d'Oro al Valor Militare Antonio Giuriolo

04 novembre 2001
Intervento del Presidente della Repubblica Carlo Azeglio Ciampi alla cerimonia ai complessi monumentali di S. Martino della Battaglia e di Solferino in occasione del giorno dell'Unità nazionale e Festa delle Forze armate

20 novembre 2001
Intervento del Presidente della Repubblica Carlo Azeglio Ciampi in occasione della Celebrazione dei 140 Anni dell'Unità d'Italia

21 novembre 2001
Intervento del Presidente della Repubblica Carlo Azeglio Ciampi, in visita nella Regione Piemonte, in occasione dell'incontro istituzionale con le autorità di Novara

31 dicembre 2001
Messaggio di fine anno del Presidente della Repubblica Carlo Azeglio Ciampi agli italiani


2002

08 febbraio 2002
Intervento del Presidente della Repubblica Carlo Azeglio Ciampi a Genova, in occasione della visita alla sede del quotidiano "Il Secolo XIX"

15 febbraio 2002
Incontro del Presidente della Repubblica Carlo Azeglio Ciampi, in visita a Livorno, con la direzione e i redattori del quotidiano "Il Tirreno"

18 febbraio 2002

Intervento del Presidente della Repubblica Carlo Azeglio Ciampi in occasione dell'incontro con i vincitori del Concorso nazionale per le scuole "I giovani, l'integrazione europea e l'euro"

15 marzo 2002
Incontro del Presidente della Repubblica Carlo Azeglio Ciampi, in visita di Stato in Sud Africa, con la comunità italiana

09 aprile 2002
Intervento del Presidente della Repubblica Carlo Azeglio Ciampi in occasione del conferimento del titolo di accademico "honoris causa" dell'Accademia della Crusca

09 aprile 2002
Incontro del Presidente della Repubblica Carlo Azeglio Ciampi con i candidati ai Premi "David di Donatello" per il 2002

19 aprile 2002
Intervento del Presidente della Repubblica Carlo Azeglio Ciampi in occasione della consegna dei Diplomi di 1^ classe con Medaglia d'Oro ai Benemeriti della Cultura e dell'Arte

25 aprile 2002
Intervento del Presidente della Repubblica Carlo Azeglio Ciampi in occasione della Consegna della Medaglia d'Oro al Valor Militare al Gonfalone della Città di Ascoli

17 luglio 2002
Incontro del Presidente della Repubblica, Carlo Azeglio Ciampi, con il Comitato promotore, la giuria e i vincitori della 37^ edizione del Premio Saint Vincent di Giornalismo.

23 luglio 2002
Messaggio alle Camere del Presidente della Repubblica Carlo Azeglio Ciampi in materia di pluralismo e imparzialità dell'informazione

30 agosto 2002
Visita del Presidente della Repubblica Carlo Azeglio Ciampi all'Istituto penale minorile di Nisida

18 settembre 2002
Intervento del Presidente della Repubblica, Carlo Azeglio Ciampi, al Complesso Monumentale del Vittoriano in occasione dell'apertura dell'Anno Scolastico 2002/2003.

30 ottobre 2002
Intervento del Presidente della Repubblica Carlo Azeglio Ciampi, in visita alla città di Ravenna, in occasione dell'incontro con le autorità istituzionali, politiche, civili e militari ed i Sindaci della Provincia di Ravenna

13 dicembre 2002
Intervento del Presidente della Repubblica Carlo Azeglio Ciampi presso la Scuola Superiore dell'Amministrazione dell'Interno, in occasione della cerimonia conclusiva delle celebrazioni del bicentenario dell'istituto prefettizio

19 dicembre 2002
Intervento del Presidente della Repubblica Carlo Azeglio Ciampi alla cerimonia di presentazione degli auguri da parte del Corpo Diplomatico

31 dicembre 2002

Messaggio di fine anno del Presidente della Repubblica Carlo Azeglio Ciampi agli italiani 


2003

07 gennaio 2003
Messaggio del Presidente della Repubblica Carlo Azeglio Ciampi in occasione della Giornata Nazionale della Bandiera

12 febbraio 2003
Intervento del Presidente della Repubblica Carlo Azeglio Ciampi, in visita in Sicilia, in occasione dell'incontro istituzionale con le autorità di Trapani

10 marzo 2003
Intervento del Presidente della Repubblica Carlo Azeglio Ciampi, in visita alla città di Modena, in occasione dell'incontro istituzionale con le autorità

03 aprile 2003
Intervento del Presidente della Repubblica Carlo Azeglio Ciampi, in visita alla città di Asti, in occasione dell'incontro istituzionale con le autorità

05 aprile 2003
Intervento del Presidente della Repubblica Carlo Azeglio Ciampi in occasione della visita al Sacrario dei Martiri della Benedicta

25 aprile 2003
Intervento del Presidente della Repubblica Carlo Azeglio Ciampi in occasione della cerimonia di consegna di Medaglie d'Oro al Valor Civile e al Merito Civile

05 maggio 2003
Consegna delle Medaglie d'Oro ai Benemeriti della Cultura e dell'Arte

14 maggio 2003

Intervento del Presidente della Repubblica Carlo Azeglio Ciampi, in visita di Stato nella Confederazione Elvetica, al Palazzo del Parlamento

19 maggio 2003
Incontro del Presidente della Repubblica Carlo Azeglio Ciampi con una rappresentanza dei Sindaci dei Piccoli Comuni d'Italia

03 luglio 2003
Saluto del Presidente della Repubblica Carlo Azeglio Ciampi al pranzo offerto in onore dei Membri della Commissione Europea e il Governo italiano in occasione della riunione della presidenza italiana del Consiglio dell'Unione Europea

15 luglio 2003
Dichiarazione alla stampa del Presidente della Repubblica Carlo Azeglio Ciampi, in visita di Stato nella Repubblica Ellenica, al termine del colloquio con il Presidente Stephanopoulos

08 settembre 2003
Intervento del Presidente della Repubblica, Carlo Azeglio Ciampi, a Porta San Paolo in occasione della cerimonia commemorativa della Difesa Roma.

16 settembre 2003
Intervento del Presidente della Repubblica, Carlo Azeglio Ciampi, al Complesso Monumentale del Vittoriano in occasione dell'apertura dell'Anno Scolastico 2003/2004

18 settembre 2003
Incontro del Presidente della Repubblica Carlo Azeglio Ciampi con le Autorità politiche, civili, militari, religiose ed i Sindaci della Provincia di Cuneo

19 settembre 2003
Intervento del Presidente della Repubblica Carlo Azeglio Ciampi in occasione della cerimonia commemorativa del 60° anniversario dell'eccidio

08 ottobre 2003
Intervento del Presidente della Repubblica Carlo Azeglio Ciampi, in visita alla Provincia di Belluno, all'incontro istituzionale con le autorità di Belluno

03 novembre 2003
Intervento del Presidente della Repubblica Carlo Azeglio Ciampi in occasione della cerimonia di consegna dei Diplomi di 1^ classe con medaglia d'oro per il 2002 ai Benemeriti della Scuola, della Cultura e dell'Arte

04 novembre 2003
Intervento del Presidente della Repubblica Carlo Azeglio Ciampi alla cerimonia di consegna delle insegne dell'Ordine Militare d'Italia, in occasione del Giorno dell'Unità Nazionale e Festa delle Forze Armate

18 dicembre 2003
Intervento del Presidente della Repubblica Carlo Azeglio Ciampi alla cerimonia per lo scambio di auguri di Natale e Capodanno con le Magistrature della Repubblica


2004

07 gennaio 2004
Intervento del Presidente della Repubblica Carlo Azeglio Ciampi, in visita alla Provincia di Reggio Emilia, in occasione della commemorazione dei fratelli Cervi

07 gennaio 2004
Intervento del Presidente della Repubblica Carlo Azeglio Ciampi, in visita alla città di Reggio Emilia, in occasione dell'incontro istituzionale con le autorità

07 gennaio 2004
Intervento del Presidente della Repubblica Carlo Azeglio Ciampi, in visita alla città di Reggio Emilia, in occasione della Celebrazione della Festa del Tricolore

08 marzo 2004
Cerimonia di consegna del Presidente della Repubblica, Carlo Azeglio Ciampi, delle insegne di onorificenze a donne distintesi nella cultura, nella scienza e nel sociale in occasione di un incontro con le scuole partecipanti al "Progetto Giovani"

26 marzo 2004
Allocuzione del Presidente della Repubblica Carlo Azeglio Ciampi, in visita di Stato in Ungheria, al Parlamento ungherese su "Il rafforzamento e il rinnovamento dell'Unione Europea"

16 luglio 2004
Incontro del Presidente della Repubblica, Carlo Azeglio Ciampi, con una rappresentanza di atleti italiani, tecnici e dirigenti del CONI, in partenza per i Giochi Olimpici di Atene 2004

20 luglio 2004
Intervento del Presidente della Repubblica Carlo Azeglio Ciampi al varo della portaerei "Cavour"

15 settembre 2004
Visita del Presidente della Repubblica Carlo Azeglio Ciampi alla città di Piacenza - Incontro Istituzionale

20 settembre 2004
Messaggio del Presidente della Repubblica Carlo Azeglio Ciampi agli studenti in occasione dell'apertura dell'Anno scolastico 2004-2005

11 ottobre 2004
Incontro del Presidente della Repubblica Carlo Azeglio Ciampi con il Movimento Cooperativo in Italia

03 novembre 2004
Intervento del Presidente della Repubblica, Carlo Azeglio Ciampi, a Moriago della Battaglia per la cerimonia commemorativa dei "Luoghi della Memoria”

04 novembre 2004
Intervento del Presidente della Repubblica Carlo Azeglio Ciampi in occasione del 50° Anniversario del ricongiungimento della città di Trieste all'Italia


2005

27 gennaio 2005
Intervento del Presidente della Repubblica, Carlo Azeglio Ciampi, nel corso della premiazione svoltasi al Vittoriano del concorso "I giovani ricordano la Shoah"

15 marzo 2005
Toast by H.E. the President of the Italian Republic Carlo Azeglio Ciampi at the State Banquet given by H.M. Queen Elizabeth II and H.R.H. the Duke of Edinburgh

25 aprile 2005
Intervento del Presidente della Repubblica Carlo Azeglio Ciampi alla cerimonia di consegna delle Medaglie d'Oro al Merito Civile in occasione della ricorrenza del 60° Anniversario della Liberazione

26 aprile 2005
Intervento del Presidente della Repubblica Carlo Azeglio Ciampi in occasione della cerimonia conclusiva delle celebrazioni per il 60° Anniversario della Liberazione

28 aprile 2005
Incontro del Presidente della Repubblica con il Consiglio di Presidenza, il Consiglio Direttivo ed i candidati ai Premi David di Donatello 2005 e con una rappresentanza dell'AGIS e del "Centro Sperimentale di Cinematografia"


Giuramento e messaggio al parlamento del presidente della repubblica carlo azeglio ciampi nel giorno del suo insediamento.
Roma – Camera dei Deputati
(Seduta comune del 18 maggio 1999 – Ore 17:00)
18 maggio 1999

Signor Presidente,
Onorevoli parlamentari,
Signori delegati regionali,

il mio omaggio va all'Assemblea che mi ha eletto, al Parlamento nella sua più alta composizione, che esprime la rappresentanza nazionale ed i suoi valori storici e, assieme ad essa, le autonomie politiche e le identità culturali delle regioni italiane.
Oggi in quest'aula non sento soltanto la voce della comunità italiana che vive ed opera nei confini della Repubblica. Sento anche quella degli italiani che vivono la loro cittadinanza nel territorio dell'Unione, rappresentata dal Parlamento europeo. E, non meno nitida e forte, sento la voce della più larga comunità italiana diffusa nel mondo, in fiduciosa attesa di più dirette vie di partecipazione politica e sempre pronta a dare alla madre patria una ricchezza di cultura, di conoscenze, di riconoscenza.
Di questa pienezza di unità nazionale voi vi siete resi interpreti con la votazione che mi ha eletto. E io mi adopererò per far perdurare questa significativa convergenza costituzionale da voi creata. Una convergenza costituzionale che, nella sua specificità, non nega, anzi presuppone il normale, vitale, netto confronto tra maggioranza e opposizione.
L'unità nazionale che dovrò rappresentare e perseguire impone che si volga lo sguardo verso quello che sarà il destino degli italiani nel secolo che sta per cominciare.
Le fortune d'Italia, dei suoi giovani e delle generazioni che verranno, si affidano alla capacità di aprire ancor più la nostra società e i nostri ordinamenti. Questi saranno tanto più validi quanto meglio sapremo collegarli, coordinarli, renderli consonanti con le realtà europee e mondiali.
Avverto il dovere di riaffermare questa esigenza nel giorno solenne in cui rivivono le memorie nazionali e patriottiche, il ricordo degli uomini che hanno fatto la nostra Italia attraverso lotte civili e militari: testimonianze tutte della continuità della nazione. Quella continuità che ha saputo superare e vincere anche la più grave frattura della nostra storia, perché mai è venuto meno, dal Risorgimento a oggi, il senso profondo della patria, che ha poi consentito, nella Repubblica democratica, la piena pacificazione tra tutti gli italiani.
Proprio perché sappiamo profonde, e a tutti comuni, le radici della nostra italianità possiamo investire questo patrimonio nazionale. Investirlo soprattutto in Europa, in quell'Unione che ci ha visti sempre protagonisti nel costruirla. Investirlo nel Mediterraneo, dove i popoli che ci circondano guardano all'Italia come luogo d'incontro naturale e storico delle civiltà che su questo mare si affacciano. Soprattutto da noi, essi attendono l'impulso alla creazione di condizioni di sviluppo nella sicurezza e nella stabilità.
L'unità degli italiani è oggi specialmente necessaria per affermare davanti a tutti i popoli la nostra naturale vocazione, consacrata nella Carta costituzionale, a operare concretamente per la pace, sempre e in ogni luogo.
L'aggressione contro gli innocenti, l'estirpazione dei popoli dalla loro terra natale hanno riportato in Europa l'orrore dell'odio razziale.
È contro questo odio che si è determinata l'inevitabilità del ricorso alle armi. Una tragica realtà di violenze, di lutti, di distruzioni ci angoscia ogni giorno.
Urge che si facciano ancor più forti la voce della politica e la tenacia del negoziato, affinché garanzia del rispetto dei diritti umani e premesse certe di una pace vera siano subito e insieme stabilite.
La dura lezione del conflitto balcanico spinge ad ampliare, a rendere più lungimirante la nostra concezione europea.
Ogni focolaio bellico nel nostro continente è ferita inferta alla stessa Unione europea e ai suoi valori. La pace duratura può raggiungersi solo allargando i confini dell'Unione. Essa si fonda sul principio dell'inclusione e non dell'esclusione. È questa l'idea-forza, la "pax" europea tra uguali che dobbiamo offrire, con iniziative immediate e concrete, ai popoli dell'Europa che sono fuori dell'Unione.
La sicurezza, l'avvenire della Regione balcanica non risiedono nella moltiplicazione di piccoli Stati nazionalisti. Risiedono nel disegno di un percorso di estensione, graduale nel tempo ma certo nella conclusione, della cittadinanza europea ai popoli che nel continente hanno vissuto e vivono la loro identità storica.
Questo sforzo europeo per una pace che non sia solo un armistizio deve vedere in prima linea noi italiani. Noi che abbiamo l'onore di convivere, nella città di Roma, con una suprema istituzione di pace, la Chiesa cattolica. E con una figura di riferimento universale dei più alti valori umani, il Sommo Pontefice, al quale va oggi il mio grato pensiero per il suo operare senza riposo.

Signor Presidente,
il senso dell'unità nazionale ci deve guidare nel compito primario del rafforzamento del nostro sistema politico.
Nel mio giuramento, che è prima di tutto impegno solenne e incondizionato di osservare il dettato della Costituzione, c'è anche la consapevolezza dell'esigenza di un naturale sviluppo e aggiornamento istituzionale.
Vi è una costituzione europea che nei principi democratici generali, nella tutela dei diritti fondamentali, nelle fonti del diritto fa già corpo unico con la Costituzione del 1948.
Ma molto ci resta da fare per portare il nostro sistema politico alla modernità costituzionale europea in numerosi suoi lineamenti:
- nelle istituzioni di un federalismo che risponda al principio di sussidiarietà, a partire dalle autonomie comunali, e che già prima delle elezioni regionali del 2000 dovrebbe vedere attuate le sue premesse costituzionali;
- nelle procedure elettorali, che devono costruire l'equilibrio tra la primaria esigenza di esprimere un Governo di legislatura e la rappresentatività politica del paese;
- nella forma di governo e nei modelli di pubblica amministrazione, che devono garantire requisiti europei di stabilità, di trasparenza, di efficacia ed efficienza;
- nell'organizzazione della politica, in cui i partiti si confermino, in forme moderne, strumenti indispensabili per esprimere la volontà dei cittadini e far corrispondere l'agire politico al sentire comune;
- negli ordinamenti della giustizia, dal momento che la certezza del diritto e il principio del giusto processo, garantiti dalla intangibile indipendenza della magistratura, sono un bene pubblico che non può essere sacrificato ad alcuna altra esigenza;
- nei sistemi di sicurezza interna e di difesa comune, dove l'abnegazione e la capacità degli uomini e delle donne delle Forze armate e delle forze dell'ordine possono essere compiutamente valorizzate con una integrazione operativa sempre più profonda nella dimensione europea, la sola in cui si possono trovare giuste soluzioni anche ai problemi dell'immigrazione.

Signor Presidente,
dobbiamo essere uniti anche nell'impegno per il rafforzamento del nostro sistema economico.
La creazione della moneta unica europea, grande evento politico e non solo economico, ci impone di far sì che l'economia italiana risponda sempre più alle caratteristiche del modello di sviluppo europeo che insieme con gli altri paesi dell'Unione stiamo disegnando.
È fatto, questo modello, di libertà d'impresa sia dai lacci sia dai sussidi di Stato. È fatto di difesa dei consumatori contro i monopoli. È fatto di capacità di fusione dei mercati nazionali in un unico mercato europeo e in una armonizzazione giuridica, tali da accrescere la competitività globale. È fatto della volontà di dare alla istruzione scolastica, universitaria, professionale, efficacia appropriata ai tempi, operando sui metodi e sui contenuti dell'insegnamento. È fatto della volontà di adeguare la formazione e l'apprendimento permanente alle esigenze dei nuovi modi di produzione; ma anche e soprattutto all'ordine temporale delle stagioni della vita lavorativa e alle condizioni del lavoro femminile.
I lavoratori italiani, gli imprenditori, le loro organizzazioni sindacali hanno dato un apporto determinante al superamento della grave crisi economica, sociale, politica esplosa agli inizi degli anni novanta. Ho viva la memoria di quel giorno del luglio 1993, quando con l'accordo tra il Governo e le parti sociali fu posta la pietra angolare sulla quale il paese ha retto negli anni difficili della transizione e ha ricostruito la propria stabilità economica.
Ma accanto e prima dei lavoratori occupati, ci sono quelli disoccupati. E oggi dobbiamo rinnovare l'impegno perché tutte le nostre politiche assumano come riferimento assoluto la lotta alla disoccupazione.
Abbiamo operato con successo per la stabilità economica. Essa ci ha permesso di essere tra i paesi fondatori della moneta unica europea. Dobbiamo operare con la stessa metodica determinazione per lo sviluppo e per l'occupazione. È questo il traguardo della nostra passione civile.
Un traguardo che si appunta specialmente laddove la disoccupazione si addensa, nel Mezzogiorno. Un Mezzogiorno che si ritrova al centro di un'area di interesse vitale per l'Europa, a mano a mano che il pendolo della storia si riporta verso il Mediterraneo. La promozione civile e produttiva dell'economia meridionale diventa allora un'opportunità di respiro continentale. Si avvertono nella società meridionale i segni di una forte spinta collettiva a essere protagonista dello sviluppo nelle singole realtà locali e nell'intera Regione.
È in atto nel mondo un confronto aperto tra il modello europeo, che intende stimolare il libero mercato coniugando con esso politiche rispettose della dimensione sociale, e i modelli proposti dalle altre economie avanzate, con le loro virtù, con le loro vitalità, con i loro limiti.
Le imprese italiane, piccole e grandi, che ancora sopportano i residui delle rigidità burocratiche proprie di una estesa presenza statale, devono essere in prima fila ad affrontare questa sfida.
La devono affrontare accrescendo la loro duttilità aziendale, rafforzando i distretti, industriali e agricoli, rendendo più intense le connessioni tra produzione di beni, produzione di servizi e istituzioni territoriali; affinando la loro attitudine a capire la complessità dei mercati e ad anticiparne i mutamenti. La devono affrontare anche con l'impegno nella ricerca in fecondo collegamento con le università, con il pronto inserimento delle innovazioni nei processi produttivi, con la difesa dell'ambiente intesa come grande opportunità economica creatrice di iniziative e di lavoro, ma soprattutto sentita come vincolo costituzionale di interesse generale. Vincolo che esprime il dovere di preservare un patrimonio, la terra, ereditato dai nostri padri per consegnarlo integro ai nostri figli.

Signor Presidente,
sta per aprirsi un nuovo millennio. Agli italiani, e in particolare alle speranze dei giovani, sento di poter dire che ci sono le condizioni perché il paese compia un deciso balzo in avanti.
In questi ultimi cinquant'anni l'Italia è cresciuta, nella libertà, più che in qualsiasi altra epoca della sua storia. Abbiamo raggiunto più di quanto sognammo negli anni della nostra giovinezza, della giovinezza della Repubblica. Oggi l'orgoglio del nostro patriottismo si fonda su quello che siamo riusciti e riusciamo a fare con la nostra operosità, con la nostra arte, con la nostra ricerca, con l'ingegnosità e lo stile dei nostri prodotti, con il contributo di equilibrio e di idee in ogni campo delle nostre relazioni internazionali. Questo significa oggi, nel mondo, essere italiani.
Delle potenzialità di questa nuova Italia noi per primi dobbiamo essere coscienti e ritrovare in noi l'entusiasmo per tradurle in realtà, superando di slancio la linea d'ombra che sembra proiettarsi su questa chiusura di secolo.
Perché ciò avvenga è essenziale una vera stabilità politica, che è continuità del governare nel succedersi delle legislature e nell'alternarsi delle maggioranze.
Solo la stabilità politica può suscitare quel clima di fiducia che stimola a progettare e a intraprendere, che rassicura i cittadini risparmiatori e consumatori, che sollecita a investire sul futuro.
In questo messaggio ho sentito il dovere di richiamare innanzitutto la funzione di sintesi - la rappresentanza dell'unità nazionale - propria della magistratura che mi è stata affidata. A questa unità dedicherò ogni mia forza, convinto che proprio perché siamo così segnati da diversità, saremo anche capaci di più alta coesione, modernamente costruita sul pluralismo più che sulla omogeneità senza anima.
Ma accanto alle specificità che arricchiscono vi sono le discriminazioni, le emarginazioni, le nuove povertà che deturpano il volto della nostra società. E queste piaghe ci ricordano che, mentre inseguiamo l'ammodernamento istituzionale, ci sono princìpi della gloriosa Costituzione di cinquant'anni fa che non abbiamo ancora pienamente attuato:
- come quelli degli articoli 29, 30 e 31, vero programma costituzionale in favore della centralità della famiglia e dei suoi valori, valori che qui e sempre dobbiamo riaffermare come grande ricchezza del nostro popolo;
- come il fondamentale principio di eguaglianza enunciato nell'articolo 3, ancora debole nell'attuazione nonostante l'alto incitamento che ci è venuto costantemente dalle sentenze della Corte costituzionale. E, aggiungo, nonostante l'azione di quel volontariato diffuso che è vanto del nostro paese, quel volontariato capace di entrare nei vuoti lasciati dallo Stato sociale e di capire e di soccorrere la società anche là dove la tenebra dell'esclusione è più fitta.

Signor Presidente,
onorevoli parlamentari, sono questi gli appuntamenti del mio mandato: che intendo come mandato di garanzia costituzionale nei confronti di tutte le parti politiche.
Nel mio compito mi sarà di conforto e di sprone l'assidua attenzione ai lavori delle Camere, agli atti parlamentari, dai quali trarrò suggerimento e consiglio.
Seguirò da vicino anche l'evolversi delle esperienze regionali: dalle regioni alpine al Mezzogiorno.
Nel mio lavoro avrò come costante, severo ammonimento l'esempio dei miei predecessori, che con la loro opera hanno dato sostanza di dignità all'ufficio presidenziale: da Luigi Einaudi, con cui ho in comune una traiettoria di vita, non certo l'altezza della dottrina, a Oscar Luigi Scàlfaro (Il Senatore Oscar Luigi Scàlfaro si leva in piedi e china il capo in segno di ringraziamento), il Presidente dei tempi difficili, che mi onorò della sua fiducia, nominandomi Presidente del Consiglio. Si concluse allora il mio lungo ciclo di lavoro alla Banca d'Italia, che mi ha formato nella disciplina del servizio alle istituzioni.
Con l'aiuto di Dio, con la fiducia degli italiani, sarò fedele al mio giuramento. Sarò fedele ai valori di libertà, di giustizia, di democrazia che sono il fondamento della Costituzione repubblicana.
Viva la Repubblica italiana! Viva l'Unione europea! Viva l'Italia! 

(L'Assemblea si leva in piedi - Vivissimi, prolungati applausi, cui si associano i membri del Governo e il pubblico delle tribune).
Piccolo teatro strehler: incontro con le autorità della regione, della provincia e della città
Milano
04 ottobre 1999

Grazie per la vostra accoglienza, grazie al Sindaco dott. Albertini, al Presidente della Provincia, on. Colli, al Presidente della Regione, On. Formigoni per le parole che hanno voluto usare nei miei confronti.

Oggi sono qui a Milano. Milano è una nuova tappa e, certo, tra le più importanti e stimolanti del viaggio che, come Presidente della Repubblica, ho intrapreso con visite a città italiane e straniere. Un viaggio in luoghi spesso già noti, in parte legati a momenti fondamentali della mia vita, che, pure, finiscono per costituire per me, talora, un paesaggio nuovo e, per certi aspetti, sorprendente.
Colpiscono la varietà e il fascino delle città italiane visitate, dalla mia Livorno a Bari, a Brindisi, a Lecce, a Venezia, a Vicenza e a Treviso e, poi, da Torino a Napoli, all'Aquila e a Pescara e, ora, a Milano: insieme, sono i primi tasselli di un mosaico straordinario che è l'Italia. Direi quasi che mi sto innamorando dell'Italia, ma l'ho sempre amata. E tanto!
Sono già molte anche le capitali straniere, le città straniere che ho avuto occasione di visitare: dall'Albania alla Germania con la sua capitale ritrovata, Berlino e, poi, Rabat, dove le onoranze funebri a Re Hassan sono divenute occasione d'incontro nel nome della pace; e, infine, la settimana scorsa, a Helsinki, capitale d'Europa in questa fase in cui tocca, per la prima volta, alla Finlandia, nuovissimo membro dell'Unione, la Presidenza di turno. Fra pochi giorni mi recherò in Israele e in Palestina.
Mi sembra quasi di compiere un pellegrinaggio: di incontro e di dialogo con una rinnovata Italia, alla ricerca di una nuova Europa, di una pace europea che possa allargarsi al mondo intero e, prima di tutto, all'Europa orientale e balcanica, e al Mediterraneo, dove vedo profilarsi una parte così importante del nostro futuro.
E, oggi, sono di nuovo a Milano. Dico di nuovo perché vi sono stato, pochi giorni fa, sia pure per poche ore - ore di tristezza e di meditazione davanti al feretro di Leo Valiani - sentendo tutta la città idealmente raccolta attorno a lui e alla sua memoria, per riconfermare idealmente se stessa e l'Italia intera nei valori di libertà e giustizia. Valiani, grande maestro di vita, uomo cosmopolita, milanese per elezione.
Non tocca a me ricordarvelo: Milano è grande non solo per la genialità e per la tenace laboriosità dei suoi figli. E' grande anche per la capacità di accogliere, di integrare nella sua cultura e identità, uomini venuti da ogni parte d'Italia e del mondo, e acquisire da loro nuovi spunti di civiltà. Ognuno di noi ha in mente chissà quanti nomi di "milanesi" famosi, nati in Emilia o in Sicilia, in Toscana o in Campania e che in Milano, in Lombardia hanno trovato l'habitat dove meglio realizzare le proprie aspirazioni, i propri ideali, i propri sogni: cioè "vivere".
La concretezza operativa di Milano l'ho avvertita anche nei discorsi che qui, oggi, ho ascoltato. Vi è concretezza nell'elencare i successi, come nell'elencare e analizzare i problemi, le difficoltà, le insufficienze a cui bisogna porre rimedio. Vedo, forse, più chiaramente, proprio qui a Milano, che è stata ed è capitale economica della nostra Patria, come vada prendendo forma il nuovo destino europeo dell'Italia.
Guardiamo ad alcuni dei problemi del presente e del futuro e che già hanno fatto oggetto dei precedenti discorsi. Per lo più, non sono problemi solamente milanesi, ma problemi italiani, ma problemi europei o, addirittura, problemi del nostro tempo e della nostra civiltà. Penso, in primo luogo, alla sicurezza o, meglio, alle minacce che la criminalità vecchia e nuova, il diffondersi delle droghe, i problemi sociali posti dalla stessa grande dimensione urbana, pongono alla sicurezza dei cittadini, togliendo serenità alla nostra vita.
Penso all'immigrazione anche da paesi lontani, da differenti etnie. L'ho detto nel recente messaggio che ho rivolto all'inizio dell'anno scolastico: l'immigrazione è anche una ricchezza, e continuerà a esserlo, forse sempre di più, in questo mondo dove si accorciano le distanze e cadono le frontiere.
Ma, fra i semi di grano, si può frammischiare il loglio. Oltre che regolare i flussi, occorre vagliarli. Dall'immigrazione derivano seri problemi che si combinano con quelli della sicurezza.
Solo il congiunto operare delle autorità locali e del governo nazionale, il coordinamento delle forze dell'ordine possono risolverli.
Non siamo certo allo sbando. Si vedono anzi - e già sono stati notati - i primi segni di un nuovo impegno e di nuovi comportamenti e collaborazioni volti ad assicurare maggiormente il rispetto della legalità e a dare sicurezza ai cittadini. Sono venuto qua da voi dopo avere visitato, questa mattina, le Centrali Operative della Polizia e dell'Arma dei Carabinieri e ho visto come comincia a funzionare questa interconnessione delle reti che è fondamentale che si ampli anche alle Forze dell'Ordine e che si approfondisca in modo che, veramente, si arrivi a una capacità di presenza congiunta e unica di tutte le Forze dell'Ordine pur nel rispetto delle loro organizzazioni autonome.
Sono, questi, problemi che travalicano le nostre frontiere. Non a caso sono tutti temi ai quali si dedicherà il prossimo vertice europeo a Tàmpere in Finlandia.
Sappiamo anche che, i problemi dell'immigrazione, vanno affrontati all'origine, aiutando i Paesi da cui oggi si muovono ondate di derelitti, a costruire per loro, in Patria, le condizioni per un futuro migliore. Ecco perché è tanto importante che abbiano successo il patto di stabilità nei Balcani e i progetti di sviluppo e cooperazione con i Paesi del Mediterraneo legati al processo di Barcellona e, anche, al di là di questo processo.
La mia riflessione corre, ora, al grande tema dell'euro. L'Italia, tutta l'Italia, ha voluto e saputo essere tra i Paesi fondatori della moneta europea, fondamento della nuova sovranità comune europea. Abbiamo fatto, tutti insieme, una scelta lungimirante: fuori dell'euro ci attendeva la deriva.
Ma l'Europa dell'Euro - lo sappiamo - implica una grande sfida, la sfida di un mercato veramente comune dove si offrono a tutti nuove occasioni di crescita, ma dove opera una concorrenza più forte.
Saranno i più bravi a beneficiare maggiormente del grande mercato europeo e mondiale. Noi dobbiamo essere fra i più bravi, che vuol dire fra i più competitivi.
E' una sfida che possiamo vincere come abbiamo vinto la sfida della partecipazione all'Euro. Ma dobbiamo essere ben consapevoli delle regole del gioco nella nuova realtà europea.
Ad esempio: entrando nell'Euro abbiamo detto addio, una volta per tutte, consapevolmente, alla via di fuga delle svalutazioni della nostra moneta rispetto alle altre valute europee, una via di fuga dalle nostre debolezze che, troppe volte, e troppo a lungo, in passato, non abbiamo avuto il coraggio di affrontare in tempo, costretti, poi, a pagare un ben caro prezzo, svalutando la lira, cioè peggiorando le nostre ragioni di scambio.
Vincere quella sfida, saper migliorare la nostra condizione competitiva rispetto agli altri Paesi dell'Euro, significa, in primo luogo, eliminare i nostri punti deboli.
Per alcuni - e fra i più gravi - abbiamo già provveduto e ne abbiamo tratto grossi benefici. Facendo nostra la cultura della stabilità economica, abbiamo sradicato l'inflazione; abbiamo raddrizzato i conti pubblici; abbiamo riconquistato sui mercati la credibilità, parola alla quale, sempre, bisogna fare riferimento perché è fondamentale per la nostra vita. E, con la credibilità, abbiamo acquistato diritto alle condizioni praticate, sui mercati creditizi e finanziari, ai migliori operatori e creditori mondiali.

Ora dobbiamo consolidare questi successi e andare oltre.

Vogliamo maggiore crescita e occupazione e sappiamo di avere le potenzialità per farlo.
Affinché ciò che è potenziale si traduca in realtà, dobbiamo operare, in primo luogo, attraverso due direttrici: formazione del capitale umano, investimenti.
E' un binomio particolarmente stretto e ambedue le sue componenti si richiamano all'innovazione: bisogna essere capaci d'immettere i frutti della ricerca in tutti e due i fattori della produzione, cioè nel lavoro e nel capitale.
Nella nuova realtà di un progresso tecnologico incessante e rapido, la formazione professionale interessa l'intero arco della vita di chi lavora: si alimenta, certo, dell'accumulo d'esperienze che si fanno lavorando, ma richiede inevitabilmente frequenti aggiornamenti specifici. Ed è questo che dobbiamo fare, che dobbiamo saper fare. Abbiamo le risorse, abbiamo i fondi. E' stato ricordato, ancora poco fa, nell'intervento del Presidente della Provincia. Faccio riferimento, in particolare, ai fondi comunitari. Stamani, sfogliando i giornali, leggevo un articolo sul "Sole 24 Ore" in cui, appunto, si metteva in evidenza che noi non siamo stati ancora capaci di utilizzare, anche nelle zone "obiettivo 2" - quindi anche a Milano - i fondi europei, i fondi comunitari disponibili per la formazione.
Le innovazioni tendono sempre più a investire, oltre che i prodotti, le tecniche e i processi produttivi, l'organizzazione della produzione. Per questo, ieri, ho voluto fare, qui a Milano, una pur rapida visita alla Fiera, allo SMAU, per sottolineare l'importanza dell'immissione dell'innovazione nei processi produttivi.
Un passaggio chiave in tutto questo è un rapporto più intenso e più ampio fra imprese, Università e Centri di ricerca. E faccio qui un appello ad ambedue: da un lato alle imprese, dall'altro alle Università e ai Centri di Ricerca, perché intensifichino le loro relazioni; vi sono quindi possibilità, con vantaggio di ambedue, di dare luogo a progetti congiunti in tema di innovazione e della sua applicazione.
Un altro passaggio chiave è la creazione di condizioni che consentano alle piccole e medie imprese di proiettarsi con maggiori conoscenze e con tempestività sui mercati internazionali.
Le piccole e medie imprese sono una nostra realtà peculiare, per le dimensioni che essa ha assunto in Italia. Ce ne rendiamo conto quando sentiamo altri Paesi invidiarcele. Ora non c'è dubbio che in questa fase di forte competizione, si pone un problema di assistenza, di sostegno alle piccole e medie imprese: un sostegno non di finanziamento, ma è anche, soprattutto, di conoscenza dei mercati e dei nuovi processi produttivi.
Applicando queste linee evolutive, sono convinto che la vittoria nella sfida europea e mondiale è sicura.
Certo, per fare tutto questo occorre quella che io chiamo fantasia, che è capacità creativa. Occorre coraggio, occorre determinazione, occorre tenacia nell'intraprendere. Parlo, oggi, qui a Milano, a coloro che, più di ogni altro, in Italia hanno saputo farlo da generazioni.
Certo, per intraprendere e per avere successo è essenziale che sussistano anche le condizioni politiche e amministrative: intendo non solo quelle importantissime a livello nazionale, ma insieme a queste, quelle a livello locale, regionale, Provinciale, comunale.
Per questo insisto tanto sulle riforme istituzionali, da quelle che attengono a un funzionamento più efficiente e più semplice delle pubbliche amministrazioni a quelle che più direttamente attengono alla stabilità politica.
Senza stabilità di governo, a tutti i livelli: comunale, Provinciale, regionale, nazionale; senza una vera struttura federale del potere politico e amministrativo che faccia proprio il principio di sussidiarietà, applicato funzionalmente, non si fanno progetti, o, quanto meno, non si ha il tempo per realizzarli, non si hanno amministrazioni efficienti. Soprattutto stenta a divenire fiducioso, franco, produttivo il dialogo necessario e indispensabile fra i cittadini e le istituzioni.
Certo, amministrazioni efficienti hanno bisogno di procedure semplificate, chiare anche nei rapporti tra i vari livelli amministrativi, sì da evitare quelle situazioni di stallo che spesso, troppo spesso, bloccano le stesse scelte e, poi, la loro realizzazione anche quando si tratta di opere riconosciute di interesse generale.
Vi è una sorta di circolarità in queste condizioni politiche ed economiche che ho succintamente richiamato. Ognuna di esse è necessaria perché le altre si realizzino: tutte presuppongono che chi gestisce la cosa pubblica si senta e si ponga al servizio delle istituzioni.
Penso di non poter essere accusato di retorica quando dico questa frase ma ne sono profondamente convinto. Sono convinto della necessità che chiunque appartenga a un'amministrazione, a qualsivoglia livello, si ponga in uno spirito nuovo nei confronti dell'amministrazione di cui fa parte, svolga le sue funzioni con un sentimento attivo, convinto di dover dare un apporto sostanziale, con la propria opera, cioè che sappia assumere le sue vere responsabilità.

Cari amici di Milano,
è in un'Italia libera, aperta, dinamica, salda nei propri valori morali, della famiglia, del lavoro, della solidarietà, orgogliosa delle proprie tradizioni culturali, l'obiettivo che stiamo perseguendo.
Solo l'Italia libera poteva pesare tanto da entrare nell'Euro.
Solo l'Italia libera, unita, socialmente coesa, politicamente e economicamente forte, potrà concorrere in modo determinante nelle scelte dell'Europa, nella politica di apertura verso il Mediterraneo e verso l'Est, nella capacità di mobilitare, insieme con l'America, nostra grande alleata, e nel contesto dell'Organizzazione delle Nazioni Unite, le forze necessarie per prevenire e sedare i conflitti vicini e lontani, per assicurare ai nostri figli e ai nostri nipoti di vivere in un secolo più sereno di quello in cui, nei nostri primi anni, ci è toccato di vivere.
Siamo riusciti a tradurre in realtà molte delle speranze della nostra giovinezza. Abbiamo creato, tutti insieme, le basi per una nuova Italia, per un mondo in cui le generazioni possano affrontare con fiducia e con speranza l'avvincente vicenda che, con la nascita, si è loro dischiusa. Esistono - ne sono profondamente convinto - le condizioni e i mezzi necessari. Abbiamo il dovere morale di fare quanto sta in noi affinché tutto ciò si realizzi, affinché quello che a Milano - cuore dell'Italia che intraprende e lavora, depositaria di valori civili e morali su cui si fonda la nostra identità nazionale - non mi perito di chiamare il sogno di un nuovo Risorgimento si avveri.

Messaggio di fine anno del Presidente della Repubblica Carlo Azeglio Ciampi agli italiani
Palazzo del Quirinale
31 dicembre 1999

Italiane, Italiani,
tra poco come ogni sera nelle nostre case suonerà la mezzanotte. Quei rintocchi segneranno l'inizio dell'anno 2000. Tramonta il secolo XX; sta per spuntare l'alba di un nuovo millennio. Non vi meraviglierete se uno come me, che ha vissuto quattro quinti del secolo che sta per terminare, si rivolge soprattutto ai giovani. A coloro che vivranno una gran parte del secolo che sta per nascere.
Ho in mente il tema scolastico di una quattordicenne, che mi è capitato di leggere: "Si concludono - scrive - i cento anni più lunghi della storia dell'umanità", e poi spiega: i più lunghi, per la straordinaria densità e drammaticità degli eventi, per l'accelerazione sorprendente del progresso della scienza e della tecnologia.
Il Novecento è un secolo diviso nettamente in due parti. Una prima segnata da due terribili guerre, scoppiate in Europa e che hanno coinvolto e sconvolto l'intero mondo. Una seconda parte che ha visto quegli stessi paesi, che si erano aspramente combattuti, superare gli odi e i rancori di quelle guerre, lasciarsi alle spalle i nazionalismi esasperati e unirsi in una realtà sovranazionale, l'Unione Europea.
Proprio verso la metà del secolo, nel 1948, l'Italia, riconquistate le sue libertà e la sua dignità, seppe stipulare un patto nuovo fra tutti i suoi figli, la Costituzione repubblicana. In quel patto è confluita tutta la nostra storia, con le sue lotte per la democrazia, per la giustizia, per l'unità della Patria. A testimonianza ed eredità del passato, a guida dello slancio verso il futuro.
E' una Costituzione che nel tempo si dimostra telaio valido sul quale operare le modifiche necessarie in un mondo che cambia, senza disperderne i princìpi e i valori fondamentali. Sulle solide fondamenta della Carta Costituzionale, l'Italia ha fatto grandi progressi, sì da entrare a far parte del gruppo dei sette maggiori paesi industriali del mondo.
Sono queste, cari giovani, l'Europa e l'Italia che la mia generazione consegna alla vostra, con l'orgoglio delle speranze realizzate, con la responsabilità dei problemi non risolti.
Certo i conflitti ancora avvengono; nella stessa Europa, come ci insegna il dramma nei Balcani. Ma è questa una vicenda che ci conferma nel cammino intrapreso. Un'Europa che fosse stata ancora divisa al suo interno avrebbe corso il rischio di una nuova grande guerra. Non avrebbe certo potuto svolgere l'azione che ha svolto per contribuire a spegnere quei conflitti; non potrebbe oggi operare, come opera, per superarne le cause e far prevalere la pace.
Ma, bisogna andare oltre, in Europa e in Italia, per affermare la pace. In Europa occorre che nuove istituzioni e nuove procedure vengano introdotte; che l'Unione divenga più coesa, che crescano il suo prestigio e la sua autorevolezza.
Siamo sulla strada giusta. Con la creazione dell'Euro, la cessione da parte di undici Stati della sovranità di batter moneta a un'istituzione comune, sovranazionale, ha dato una forte accelerazione e una chiara, inarrestabile, spinta al processo di integrazione. Fra due anni, 290 milioni di cittadini di undici Stati useranno le stesse monete, gli stessi biglietti di banca. Ci sentiremo tutti più europei. Agli Stati che hanno dato vita all'Euro fanno carico ora responsabilità specifiche, a cominciare dal governo coordinato delle economie.
Si sta configurando una politica comune della Difesa e della Sicurezza, in cui si integreranno le nostre Forze Armate, che già operano come prezioso strumento per il mantenimento della pace nelle più diverse parti del mondo. Stiamo scrivendo insieme con gli altri Parlamenti nazionali e con il Parlamento Europeo la Carta dei Diritti fondamentali dell'Unione. Stiamo, insomma, creando l'Europa dei cittadini e delle istituzioni, dopo quella dei mercati.
Di quest'Europa l'Italia ha voluto e saputo essere parte. L'Italia non è mai mancata a nessuno dei momenti fondamentali del processo di integrazione europea. Non è mancata all'appuntamento dell'Euro.
La cultura della stabilità: l'abbiamo acquisita nel duro cammino verso il risanamento finanziario, ormai consolidato, come confermano i dati di questo fine anno. Abbiamo mantenuto, stiamo mantenendo gli impegni presi con noi stessi, con gli altri Stati dell'Unione Europea. Dobbiamo ora estendere quella stabilità a tutti gli aspetti della nostra convivenza civile. E in primo luogo alla stabilità politica e di governo.
Per contare, per competere nell'arena internazionale, dobbiamo dare ai governi la possibilità, i tempi, per operare; sotto il pungolo delle opposizioni, ma senza l'affanno della precarietà. Già siamo riusciti a realizzare forme di governo più solide e responsabili nei Comuni e nelle Province. Stiamo per realizzarle nelle Regioni. E' indispensabile, deve essere impegno di tutte le forze parlamentari, irrobustire la saldezza della istituzione "governo" anche a livello nazionale. Prenderà così corpo e sostanza quella stabilità, che con la possibilità dell'alternanza, rende feconda la democrazia.
La nostra Repubblica diventerà più forte, dando maggiore respiro all'Italia delle Regioni, all'Italia delle cento città, colmando quella distanza fra il cittadino e lo Stato che è un nostro male antico. L'unità dell'Italia sarà, così, quella che sognarono i padri del Risorgimento: fondata non sul centralismo, ma sulla pluralità delle patrie regionali e comunali.
L'autorità, il prestigio delle istituzioni, di tutte le istituzioni - politiche, giudiziarie, amministrative - risiedono nella fiducia dei cittadini. Istituzioni rinnovate, efficienti sono condizione necessaria per assicurare una giustizia tempestiva, per mantenere competitività al sistema Italia, per favorire una crescita maggiore, per creare nuovi posti di lavoro, per garantire più diffuso benessere.
L'occupazione: questo è l'obiettivo vero verso il quale debbono tendere tutti i nostri sforzi riformatori. Della disoccupazione, delle disuguaglianze di sviluppo soffrite innanzitutto voi giovani. Ne soffre soprattutto il Mezzogiorno. La mia generazione, la generazione dei vostri padri, avverte il disagio, sente la responsabilità di questi perduranti squilibri.
L'articolo primo della Costituzione recita: "L'Italia è una Repubblica democratica, fondata sul lavoro". Da troppi anni il numero dei senza lavoro supera l'11 per cento di coloro che vogliono lavorare. Ancor più doloroso, il 30 per cento dei giovani che cercano lavoro non lo trovano. Ci danno speranza i segni recenti di aumento dell'occupazione.
Sappiamo che il lavoro durevole si crea innovando, stando al passo di un mondo che muta ed avanza con tempi sempre più rapidi. Sta agli imprenditori, alla loro capacità progettuale di esprimere e attuare nuove iniziative. Ma lo Stato deve assicurare le condizioni, in primo luogo quelle della sicurezza, affinché gli imprenditori possano operare con fiducia.
Lo sviluppo economico è sempre più fondato sulla conoscenza. Il capitale principale è quello umano. Voi giovani ne siete l'essenza. E' nell'interesse di tutti accrescere la vostra professionalità. Ma quel capitale è capitale vero, quanto più sia ricco di energie ideali, che si esprimano non solo in iniziative economiche ma anche in progetti generosi e alti: l'impegno per il rispetto dei diritti umani, la lotta per un ambiente migliore, la lotta contro il razzismo e l'esclusione sociale, l'opera di volontariato dentro e fuori i nostri confini.
Il secolo che ci lasciamo alle spalle ha visto crescere l'Italia in benessere, in solidarietà, in spirito civile. Cento anni fa quattro militari di leva su dieci non conoscevano l'alfabeto; oggi milioni di giovani dialogano attraverso gli strumenti informatici e il loro numero cresce rapidamente. Cinquant'anni fa le donne erano escluse dal diritto di voto; oggi partecipano in misura crescente alla vita politica, sociale, economica, arricchendone la qualità. Dobbiamo essere consapevoli non soltanto delle insufficienze, dei ritardi della nostra società, ma anche dei successi. Affronteremo così con maggiore sicurezza le sfide del nuovo secolo.
Ci attendono i grandi problemi del mondo. La scienza è giunta alle frontiere della vita, animale e vegetale. Oltre, vi sono la seduzione e i pericoli di manipolazioni aberranti. La mondializzazione dei mercati economici e finanziari produce nuovo benessere, ma rischia di mortificare vocazioni produttive, mestieri, culture di popoli, di acuire disuguaglianze. La globalizzazione dei mezzi di comunicazione di massa crea spazi di informazione per tutti i popoli, ma rischia di provocare dipendenza da scelte altrui, pericolosa soprattutto per la formazione delle nuove generazioni.
Grandi possibilità di progresso e gravi pericoli sono strettamente congiunti. L'esito dipende dalla nostra capacità di governare fenomeni aperti verso il bene ma anche verso il male; di riuscire a fecondare l'avanzamento delle tecniche con un senso forte di umanità e di solidarietà. Domina, su ogni altra sfida del nuovo secolo, il mantenimento della pace. Nell'età nucleare impedire nuove guerre è indispensabile per la nostra stessa sopravvivenza. Occorre rafforzare le istituzioni sovranazionali, ancora inadeguate ad assicurare il successo in questo fondamentale compito.
L'Italia è parte del ristretto numero di grandi Nazioni sulle quali ricadono, in tutti questi campi, le maggiori responsabilità. A una responsabilità più diretta ci chiama la nostra posizione mediterranea nel confronto tra l'Europa da un lato e l'Africa e il Medio Oriente dall'altro: uno dei maggiori temi del secolo che sta per cominciare. Diversità forti di carattere demografico ed economico si innestano sulle diversità di religione e di cultura: rendono il confronto particolarmente complesso. Soltanto il dialogo può renderlo costruttivo per tutti.
E' un confronto già in atto. Lo vediamo nelle nostre città e nelle nostre campagne. Migliaia di immigrati chiedono lavoro. Sui banchi delle nostre scuole siedono, in numero crescente, ragazze e ragazzi venuti da paesi poveri, con le loro famiglie che cercano da noi un'occasione di vita. Milioni, come loro, ci chiedono soprattutto di aiutarli a far crescere i loro Paesi. Al loro appello dobbiamo saper rispondere, attenti ai bisogni degli altri, sicuri dei nostri valori.
Umanesimo e Cristianesimo: sono le due grandi forze ispiratrici della nostra civiltà, della civiltà dell'intero mondo occidentale. Su questi valori si basano la nostra società e il suo nucleo fondamentale, la famiglia, nella quale si avverte sempre di più l'esigenza di tutela per l'infanzia, di partecipazione e di assistenza per gli anziani, di guida e di orientamento per i giovani. Soltanto un popolo consapevole e orgoglioso delle proprie radici, della propria identità, può progettare e costruire con fiducia il suo futuro. Di queste radici cristiane e umanistiche Roma è simbolo. Roma, città nella quale convivono due Stati, realtà unica al mondo.
Il mio pensiero, il mio augurio, il mio ringraziamento vanno oltre Tevere, a Sua Santità Giovanni Paolo II, che prega e opera per la pace in San Pietro, la cui grande cupola svetta sul panorama a tutto campo che spesso ammiro dal Quirinale.
Il Quirinale, la casa di tutti gli italiani, la casa che voglio sentiate vostra. Vi è una piena di sentimenti nel mio animo, mentre vi sto parlando. Dobbiamo aver fiducia in noi stessi: ne esistono le condizioni. Sta in noi realizzarle.
Voi soprattutto, cari giovani, dovete avere fiducia. I problemi che vi ho esposto sono problemi di cui voi siete e dovete sentirvi protagonisti.
L'Italia sarà quella che voi saprete essere. Sta a voi far diventare questa nostra Patria più forte e più bella, quella Patria per la quale tanti dei miei compagni di gioventù hanno dato la vita.
Guardate in alto. Nutrite speranze e progetti. Date libera espressione a quanto di nobile, di generoso, anima le vostre menti, i vostri cuori. Soprattutto, abbiate sempre dignità di voi stessi.

Cari italiani tutti,
vi sento, vi vedo nelle vostre case, così come voi fisicamente mi vedete; vi vedo con le vostre gioie, con le vostre speranze, con le vostre sofferenze. Penso anche a voi Italiani che per scelta o per necessità vi trovate fuori dei confini della Patria, alla quale vi so strettamente legati, custodi gelosi di tradizioni, di memorie, della stessa lingua d'origine.

E a tutti Voi, con tutto il cuore, faccio gli auguri più belli.

Buon Anno 2000!

Forlì: incontro con le autorità della provincia di Forlì e di Cesena
Palafiera di Forlì
09 febbraio 2000

Di nuovo un saluto a tutte le Associazioni e istituzioni che sono qui rappresentate con i loro gonfaloni, con i loro vessilli e che testimoniano il vanto della storia di questa Provincia di Forlì e di Cesena. Vi ringrazio voi tutti di essere così numerosi in questo bel Palafiera.
E ringrazio per le espressioni cordiali e affettuose che avete voluto rivolgermi. Vedo in esse un omaggio non a me personalmente ma al Presidente della Repubblica; e un'espressione quindi dell'amore, dell'affetto che ci anima tutti, e che qui è stato esplicitamente confermato, per l'Italia, per la nostra Patria.
Sono lieto che questo incontro con voi avvenga, come è stato ricordato, in un giorno che ci richiama momenti memorabili del nostro primo Risorgimento.
E' ormai il terzo giorno di questa mia prima visita alla Regione Emilia Romagna. Sono state giornate molto intense, piene, a Bologna, città che oggi più che mai conferma la validità della sua antica fama.
Ho avuto nel capoluogo della Regione incontri densi di riflessioni sul futuro dell'intera Regione: oggi ho ritrovato lo stesso clima nei discorsi che sono stati svolti dai rappresentanti della Provincia, della città di Forlì e di Cesena. Tutti voi, lo dimostrano i vostri rappresentanti, siete consapevoli della vastità del quadro, europeo e mondiale, in cui si iscrivono oggi le realizzazioni, i progetti per il futuro, e ovviamente anche i problemi - e che giustamente qui sono stati ricordati - e che vedono voi partecipanti attivi come costruttori di questo modello particolare, che è il "modello di sviluppo emiliano-romagnolo".
Sono giunto stamattina a Forlì, dopo una sosta purtroppo breve a Faenza, per ammirarvi il museo che consacra la fama mondiale di quella città, il cui nome è addirittura diventato, in altre lingue, il sinonimo della ceramica. Ho toccato quindi, sia pure fugacemente, una terza Provincia di questa Regione, quella di Ravenna. Provincia che porta due nomi la vostra. E mi dolgo che il tempo non mi consenta di recarmi questa volta anche a Cesena, caro Sindaco, ma la considero una visita rinviata.
La duplicità del nome della Regione, Emilia-Romagna, come del resto la duplicità del nome della Provincia Forlì-Cesena, nella loro eccezionalità, anche per un Paese come l'Italia, che offre tante realtà diverse, esprime la particolarità di questa terra, dove sono state scritte pagine importanti per la storia della civiltà italiana ed europea.
So che Emilia e Romagna sono due identità affini e pur diverse tra loro, così come è diverso il quadro della stessa città capoluogo di Regione, come è oggi Bologna, città metropolitana diversa da quella di Forlì, che è saldamente inserita al centro di una plaga agricola fertile e ricca, che è stata trasformata dal lavoro dell'uomo, attraverso i secoli, in un vero e proprio giardino d'Italia, un giardino d'Europa.
Come tutta l'Emilia Romagna, anche questa Provincia si trova ad affrontare tutte le incognite di un mondo che cambia a velocità quasi vertiginosa.
E vi disponete a questa prova - l'ho sentito nelle parole dei vostri rappresentanti - forti dei vostri valori di laboriosità, manifesti nel moltiplicarsi del numero delle imprese, imprese private, imprese artigiane, cooperative, secondo la vostra tradizione così viva, forti della qualità delle vostre pubbliche amministrazioni, impegnate in uno sforzo ammirevole di ammodernamento (non so quante altre città possono, come voi, potersi vantare di essere una "città digitale"); forti anche di qualità di schiettezza e di lealtà nei rapporti umani, che tutti ci riconoscono e che veramente sono una vostra particolare caratteristica.
Proprio prima di entrare in questa sala, mi è stato detto, da persona autorevole, che qui si respira un clima di sanità civica, un senso diffuso di rispetto dello Stato e di rispetto degli altri; che qui si gode di una situazione di particolare serenità. Giudizio importante e impegnativo, convincente per l'autorevolezza morale di chi lo ha formulato, e che conferma, tra l'altro, tutto ciò che già sapevo di voi.
Nei discorsi con cui sono stato accolto, sono stati menzionati anche dei problemi emergenti, che preoccupano la gente: meno tranquilla sicurezza - è stato ricordato - rispetto al passato; alcuni problemi di occupazione, in una situazione che pure è tra le migliori del nostro Paese; e certo anche le difficoltà legate alla integrazione degli immigrati. Ma questi giusti e opportuni avvertimenti non incrinano la validità del giudizio di fondo che ho già citato, confermato da tante altre cose che insieme a voi ora ho ascoltato.
Potete vantarvi di avere saputo costruire, nei decenni trascorsi dopo la guerra e dopo la nascita della Repubblica, un'economia forte, raggiungendo livelli invidiabili di benessere.
Come anche altrove in Italia non vi siete però accontentati di una situazione che poteva divenire stagnante. Non vi siete cullati sugli allori. Vi siete resi conto che il quadro nel quale operavate stava cambiando e cambia in continuazione, come ho già detto, in maniera molto più rapida del passato.
Avete compreso in tempo che l'Italia, insieme con le altre nazioni democratiche europee, stava creando un nuovo, vasto spazio economico-politico, e su di esso stava costruendo le strutture di una realtà statuale europea, di dimensioni continentali, capace di affrontare la grande prova del nuovo secolo, la prova del mercato globale, in cui siamo già tutti quanti immersi.
Che cosa rappresenta, per l'Italia nel suo insieme, e per le tante realtà locali, Provinciali, di cui essa è composta, la nascita dell'Europa unita? Rappresenta certo una sfida; ma costituisce anche una straordinaria occasione di crescita. Che significa, l'ho detto anche a Bologna, essere capaci di crescere almeno quanto gli altri. Ma bisogna cercare di crescere un po' più rapidamente degli altri. E proprio perché sappiamo di avere dei punti di debolezza, questo diventi un incitamento e una forza per crescere più rapidamente, per essere più veloci in termini relativi.
Proprio per partecipare a questa nuova realtà europea abbiamo voluto fare tutti gli sforzi che erano necessari per inserirci nel momento cruciale, quale è stato la nascita della moneta unica. La moneta europea, non mi stanco di ripetere, non è un fatto solamente monetario, finanziario, o anche meramente economico, è un fatto di grande valore politico, è l'inizio di una vera e propria sovranità sovranazionale che ci accomuna con gli altri Paesi europei e che permette all'Europa finalmente di contare nel mondo, quanto richiedono le sue tradizioni, la sua civiltà, la sua capacità di avanzare.
Con questa scelta abbiamo voluto spalancare una finestra sul mondo; e attraverso questa finestra entra aria nuova, che spinge a guardare al di là degli orizzonti più limitati che ci erano propri.
Chi ha nel cuore immagini lontane e struggenti, quell' "Amarcord" di Romagna, che il più grande poeta del cinema ci ha lasciato come dono, si ritrova a pensare, con sentimenti complessi, non facili a definire, che fra quella Romagna di mezzo secolo fa e questa di oggi, non c'è soltanto l'addio alla povertà, o l'esplosione di spiagge e di discoteche. Fra allora e oggi c'è anche un altro e ancor più grande fatto nuovo che è appunto l'Europa. Europa vuol dire molto di più della ricchezza derivante dal turismo di massa.
Chi si è accorto dell'esistenza di questa finestra che si è spalancata, di questi nuovi orizzonti che si sono aperti, ha sentito anche l'attrazione irresistibile di far parte di questo nuovo mondo. Ed è stata questa la reazione vitale e produttiva degli amministratori, degli imprenditori, dei lavoratori, degli artigiani e dei cooperatori, dei professori e dei professionisti dell'Emilia Romagna, e di altre regioni d'Italia.
Non ho dubbi che voi avete scelto di affrontare questa nuova realtà nel modo giusto. Lo avete fatto dando prova di coraggio, di inventiva, di fantasia, di tenacia. Mi riferisco, in particolar modo a questa iniziativa che è stata già più volte menzionata oggi, della nuova realtà delle sedi universitarie di Forlì e Cesena. Un'impresa che in dieci anni ha fatto passi da gigante, e sta dando frutti forse al di là di ogni previsione.
Qualcuno tra voi ha detto che sentivate il bisogno di fare un salto culturale, di portare dei "valori aggiunti" sul territorio di Forlì, di Cesena e dell'intera Romagna.
Anche altrove in Italia, da Nord a Sud, altri amministratori, altri cittadini, altri professori e rettori d'università, pensano alla cultura come al più importante valore aggiunto di un'economia moderna, e si danno da fare per creare nuove scuole d'eccellenza, nuovi centri d'educazione superiore, o di formazione professionale, da cui stanno uscendo i giovani che saranno i protagonisti del nostro futuro; giovani altamente istruiti e preparati, perché è ormai un luogo comune dire che la principale materia prima del mondo d'oggi è la materia grigia.
Ho avuto la conferma di tutto questo andando a visitare l'Istituto Professionale "Aldini Valeriani". Ho avuto una impressione forte di quello che sta dando questa Regione, attraverso questo contatto diretto tra la scuola e la società del lavoro. Anche stamattina a Faenza, quando ho incontrato i giovani dell'Istituto Professionale Alberghiero, e ho visto questa grande realtà, che insieme all'università bisogna rafforzare.
E' necessario inventare nuove scuole, potenziarle, portarle avanti. Perché è importante, tra l'altro, generare nei giovani che studiano in questi istituti (e lo vedono per esempio dai loro compagni di scuola già diplomati) la certezza che al termine del ciclo di studi si offre loro facilmente possibilità di impiego. Sentivo per esempio ieri sera che, normalmente, fra i trenta e i sessanta giorni i giovani che escono da quell'Istituto sono occupati. E' un fatto fondamentale che dà fiducia ai giovani, che dà fiducia agli studenti. Ecco queste cose cercate ancora di rafforzarle, di intensificarle.
E appunto questa vostra scelta, di portare a Forlì, a Cesena nuove sedi universitarie specializzate, che consentano lo sviluppo di vocazioni che rimarrebbero altrimenti inespresse, ha trovato un rapporto felice con Bologna, anch'essa, con la sua università, alla ricerca di rinnovamento. Chi temeva che il grande Ateneo si impoverisse, o viceversa chi temeva che le risorse finanziarie delle amministrazioni locali fossero oggetto quasi di sfruttamento a beneficio di altri, ha dimostrato di avere poca fiducia nella vostra saggezza. Voi oggi tutti, a Bologna, a Cesena, a Forlì siete più ricchi di ieri.
Certo le prime origini di questo progetto universitario, che è divenuto realtà, vanno trovate nel lungimirante pensiero di un vostro grande concittadino. Voglio ricordarlo anch'io con voi: Roberto Ruffilli.
Tra breve mi recherò a rendere omaggio alla sua memoria. E' di conforto sapere che, dopo la sua morte, la forza della sua visione e dei suoi ideali ha contribuito a cambiare la vita di migliaia di giovani che appartengono a una nuova generazione, forse inconsapevoli del grande debito che essi hanno verso un uomo che seppe sacrificare la vita per il bene di tutti.
I principali beneficiari di tutte queste iniziative, che hanno portato in queste città un nuovo respiro culturale, sono infatti i giovani: si sono aperti sbocchi per energie naturali che si sarebbero altrimenti inaridite. Voi avete "investito e state investendo sul sapere".
Non è meno importante che la miriade di piccole e medie imprese che sono le fondamenta del vostro benessere, acquisiscano nuove capacità operative e manageriali per affrontare la sfida di sempre più ampi mercati. Queste nostre piccole e medie imprese sono l'invidia del mondo, ma bisogna saperle fortificare, farle crescere. Fra voi che mi ascoltate vi sono sicuramente piccoli imprenditori e cooperatori.
"Piccolo è bello", è il titolo di un libro famoso . Ma è egualmente vero che chi è piccolo deve appunto saper crescere. E la presenza di giovani laureati o diplomati dotati delle necessarie conoscenze faciliterà questo processo di crescita. E' egualmente necessario che le aziende più piccole, per crescere, "facciano sistema", come oggi si usa dire: a tal fine è di grande importanza l'azione delle associazioni di categoria, e la concertazione fra le loro di iniziative, collegandosi con l'opera delle pubbliche amministrazioni, a tutti i livelli.
E questo ha nella vostra capacità di dialogo e di collaborazione una grande forza.
So che anche qui ormai si sta usando una espressione nuova. E' di moda parlare di sussidiarietà, ma qui da voi accanto alla sussidiarietà in senso "verticale" sta avanzando il termine di una sussidiarietà a livello "orizzontale". Cioè si affianca al decentramento amministrativo, che mira a restituire la responsabilità di governo al livello di amministrazione più vicino al cittadino e ai suoi problemi reali, un'alleanza "orizzontale" fra agenzie pubbliche e operatori privati, ambedue associati, anche con il volontariato, nella programmazione stessa del territorio e del suo ammodernamento.
Anche in altre province d'Italia, anche in altre Regioni d'Italia sta avvenendo qualcosa di simile. Quindici giorni fa, essendo in terra di Sicilia, ho parlato con gli amministratori locali di quella che con loro ho definito l' "alleanza delle autonomie". Cioè l'alleanza che vede operare insieme le pubbliche istituzioni, Comuni, Province, Regioni con le associazioni di categoria, e con le istituzioni di studio, sia universitarie, sia professionali, per dar luogo a una capacità di far massa e di mettere insieme le componenti essenziali dello sviluppo.
Certo, constato in queste mie visite nelle varie parti d'Italia che un'aria nuova circola nel nostro Paese. Certo mi rendo conto che la vitalità e l'inventiva di questo popolo non si sono certo esaurite.
Sono stati menzionati oggi qui - anche se le tensioni sono meno forti che altrove - i problemi che derivano dal fenomeno immigratorio, che è peraltro necessario per il progresso economico di questa Regione ricca di capitali, ma non altrettanto ricca di nascite.
Problemi come questo vanno affrontati tempestivamente, e governati, esigendo e imponendo il rispetto delle regole, ma con spirito aperto all'incontro con gli altri, anche se diversi da noi per tradizioni, per costumi e per cultura, sapendo che essi ci sono utili non meno di quanto noi siamo utili a loro.
I necessari investimenti per agevolare l'integrazione di numeri crescenti di immigrati possono dare, e lo stanno dando, buoni frutti. Quanto più si offre - l'ho ribadito anche ieri a Bologna - migliorando le condizioni di accoglienza, di vita e di lavoro degli immigrati, tanto più si deve e si può chiedere loro, in termini di comportamento nel rispetto della legge e della realtà locale.
Ho colto anche qui, nei vostri discorsi, riferimenti alla necessità di adeguamento delle infrastrutture, a cominciare da quella della viabilità e telecomunicazioni in genere, accelerando i progetti in corso di realizzazione e studiandone dei nuovi. E' giusto ricordare che non è la mancanza di risorse finanziarie a impedire le necessarie infrastrutture, lo ripeto da tanti anni, anche quando ero Ministro del Tesoro e dovevo cercare di tenere sotto controllo la spesa. Le difficoltà vengono piuttosto dalla lentezza delle procedure burocratiche, talvolta a livello dello Stato centrale, ma talvolta anche a livello delle autorità locali.
Decentrare, conferire poteri operativi alla periferia, è una cosa giusta e produttiva. Ma - l'ho sentito proprio qui con piacere - nel decentrare si conferiscono anche precise responsabilità, di cui si deve poi sapere dare conto, alle quali si può far fronte soltanto coordinando l'azione dei vari livelli del potere locale. La parola chiave, che ripeto da anni, continua ad essere la "concertazione".
Voi avete fatto significativi progressi su questa strada: è quella che bisogna continuare a percorrere, trovando anche soluzioni nuove nei rapporti fra Comuni, Province e fra Regione. Ma sia ben chiaro che concertare, cooperare, non deve significare trattative estenuanti, il prevalere del non decidere. Concertare significa mettere sul tavolo la condizione e la volontà di arrivare a una soluzione, decidere una linea e operare per portarla a termine.
Vi ringrazio di nuovo della vostra accoglienza. Certo tutti insieme stiamo inventando una nuova Italia, uno Stato nuovo. I passaggi sono chiari. Forse - e non mi stanco di ripeterlo - il più importante fra tutti è quello della stabilità di governo, a tutti i livelli, da realizzarsi con le giuste riforme. La più recente è stata la legge che prevede l'elezione diretta dei Presidenti delle Regioni. Dobbiamo far sì che non sia l'ultima, e che anche a livello dello Stato nazionale, attraverso tutti gli strumenti di cui dispone una democrazia, si creino le condizioni per una più sicura stabilità di governo.
Lo esige, se vogliamo valere per quello che realmente siamo, la partecipazione piena all'avanzamento della realtà europea; lo esige la domanda di efficienza e di sicurezza che viene dal basso, dalle Regioni, dalle Province, dai Comuni e dai cittadini.
Vi ringrazio ancora per l'accoglienza e soprattutto per i molti spunti di analisi e di riflessione che hanno offerto gli interventi che ho ascoltato.
Incontri come questi in questo ambiente, danno fiducia a chi ama l'Italia, e sogna, per l'Italia benessere, progresso, serenità.
Voi state facendo la vostra parte; continuate a farla. A tutti voi buon lavoro.

Varsavia: brindisi al pranzo di Stato offerto dal Presidente della Repubblica Kwasniewski in onore del Presidente Ciampi
Varsavia
14 marzo 2000

Signor Presidente della Repubblica di Polonia,
Signora Kwasniewska,
Signore e Signori,

La ringrazio per le espressioni che Ella ha voluto rivolgere all'Italia e a me.
La mia presenza testimonia, innanzitutto, i vincoli che uniscono i nostri Paesi. Li ha forgiati il comune senso di identità culturale e di ideali politici. Non è solo la geografia che ci fa Paesi europei: è la volontà dei nostri popoli, è l'eredità delle nostre tradizioni, è il coraggio delle nostre scelte. Italia e Polonia sono unite dal forte desiderio di Europa e dei valori di libertà e democrazia. Queste aspirazioni profonde si realizzano oggi nella comune appartenenza all'Alleanza Atlantica e nella prospettiva di adesione polacca all'Unione Europea.
La cultura umanistica e cristiana ha segnato, per secoli, la storia dei nostri due popoli. Nell'età del grande Rinascimento gli atenei italiani di Padova e di Bologna erano meta costante di studiosi polacchi, e Cracovia recepiva il pensiero innovativo italiano: un polacco, Giovanni Zamoyski, divenne addirittura Rettore dell'Università dei Giuristi di Padova.
L'ideale di libertà alimentò il risveglio delle nostre coscienze nazionali. Nel Risorgimento patrioti italiani e polacchi combatterono insieme: per nazioni diverse, per lo stesso ideale.
L'ultima guerra ha visto molti polacchi sacrificare le loro vite, lontani dalla Patria, molti nel mio Paese. Oggi, al sacello del Milite Ignoto, ho rivolto loro il mio pensiero riconoscente.
Cosa significano le pagine di storia in comune, se non trovassero un seguito nel presente? Nulla avvicina i Paesi e le società più della consuetudine a operare insieme, a scambiare i prodotti del loro lavoro. In pochi anni, l'Italia è diventata il secondo partner commerciale della Polonia. Non sono presenti solo le nostre imprese maggiori, ma si è sviluppata una fitta rete di investimenti, joint-ventures, progetti comuni nel campo delle tecnologie avanzate.
Il tessuto degli scambi integra progressivamente, attraverso il porto di Trieste, la dimensione mediterranea con quella settentrionale, e consolida le basi per guardare insieme, con fiducia, alla futura appartenenza comune all'Unione Europea.
In dieci anni la Polonia ha compiuto progressi importanti nel ristrutturare e modernizzare la propria economia. Lo dimostra l'afflusso di capitali e di imprenditori stranieri: gli operatori italiani sono qui perché credono nella Polonia. La collaborazione economica richiede innanzitutto fiducia, la fiducia delle imprese, delle banche, di chi è responsabile delle decisioni aziendali e commerciali. La Polonia sta conquistando questa fiducia: nel mondo occidentale, in Europa e, con grande impeto, in Italia.
Possiamo e dobbiamo porci traguardi più ambiziosi anche in altri campi: nella cultura, nella ricerca, in ogni altro aspetto delle relazioni fra le nostre società. Scuole, università, biblioteche, centri di formazione e di ricerca possono arricchire ancora le reciproche risorse di uomini e mezzi

Signor Presidente,
il cammino di avvicinamento della Polonia all'Unione Europea è irreversibile. La partecipazione della Polonia rappresenterà una svolta storica nel processo di integrazione del continente di cui l'Italia è stata uno dei Paesi iniziatori.
Il Suo Paese ha custodito intatti, attraverso le prove più severe, i valori della civiltà cristiana e l'amore coraggioso per la libertà. Ha segnato per molti decenni il confine di due mondi, ma ha saputo superarlo e ha spinto gli altri a superarlo: la società civile polacca è stata protagonista di una autentica rivoluzione. Ha generato con grande determinazione quel cambiamento che ha portato alla fine del totalitarismo e all'abbattimento dei muri in Europa. Ha dimostrato una profonda maturità e un sorprendente slancio volto a generare istituzioni democratiche e libere.
Un uomo, chiamato Karol, nato in questa terra, disse al Parlamento Europeo: "E' giunto il tempo di dissolvere la differenza fra Europa orientale ed Europa occidentale in maniera che un giorno l'Europa raggiungerà quella piena dimensione con cui la geografia ma ancor più la storia l'hanno contrassegnata". Eravamo nel 1988.
L'adesione alla NATO ha segnato il primo passo istituzionale di definitiva saldatura della Polonia ad un contesto geopolitico, e culturale, da cui era stata artificialmente separata. Il processo di integrazione europea e l'affermarsi di una comunità atlantica sono strettamente legati da identica logica storica e da libera scelta civile.
Con la Polonia nel suo interno, l'Alleanza Atlantica è un'alleanza più forte e più sicura. Un'Alleanza che senza minacce dirette ai propri confini può porsi l'obiettivo della stabilità nel resto del continente, specie nelle aree limitrofe. E' una responsabilità a cui non ci possiamo sottrarre, nell'interesse stesso dei nostri Paesi e dei nostri cittadini, che non possono illudersi di essere isolati dal disordine alle porte dell'Alleanza.
Contingenti militari polacchi sono impegnati nel mantenimento della pace in Bosnia, in Kosovo e in Macedonia. Nei Balcani abbiamo sventato crisi acute, ma la stabilità e la convivenza pacifica sono ancora obiettivi da raggiungere. Gli sforzi intensi, e prolungati nel tempo, che ci attendono devono essere indirizzati a un risanamento radicale della situazione, non semplicemente ad evitare nuove conflagrazioni.
L'impegno dei nostri due Governi, in stretta consultazione politica bilaterale, può dare un impulso a quello della comunità internazionale spingendola a coordinare efficacemente iniziative politiche, economiche e umanitarie.

Signor Presidente,
l'Unione Europea è giunta ad una fase cruciale di crescita. Il rafforzamento delle istituzioni comuni, l'affinamento dei modi di gestirle, sono indispensabili perché l'Unione possa affermarsi come realtà internazionale politica, oltre che economica e sociale. E' un obiettivo in cui l'Italia crede e che intende perseguire con convinzione.
Il processo di maturazione istituzionale deve essere parallelo a quello dell'allargamento. La Polonia sta impegnandosi nel compiere le azioni, gli avanzamenti, gli adempimenti indispensabili per conseguire, nei tempi che si è prefissata, l'ingresso in Europa. In questo impegno l'Italia Le è vicina.

Brindo, Signor Presidente, al Suo benessere personale, a quello della Signora Kwasniewska, alla prosperità del popolo polacco e all'amicizia tra i nostri due Paesi.


Discours du President de la Republique Carlo Azeglio Ciampi a l'occasion du titre de docteur honoris causa qui lui est decernè par l'Universitè' de Liepzig (francais)
Liepzig
06 juillet 2000

Monsieur le Président de la République Fédérale d'Allemagne,
Monsieur le Ministre Président de la Saxe,
Monsieur le Recteur Magnifique,
Monsieur le Maire,
Mesdames et Messieurs,

Les nobles paroles prononcées par les illustres orateurs qui m'ont précédé pour rappeler mon engagement en faveur du processus d'intégration européenne m'incitent à vous manifester tout de suite une de mes convictions profondes.
Si nous sommes vraiment persuadés que l'Europe est de nouveau pleinement consciente de sa civilisation, alors le XXI° siècle pourra être le siècle de l'Europe, de ses libertés fondamentales, de l'équilibre entre solidarité sociale et progrès économique, du respect des droits et des règles pour tous et de sa capacité, après des guerres fratricides, de vivre et de faire s'affirmer la paix .
Je suis aujourd'hui encore reconnaissant à l'Université de Liepzig d'avoir reçu un jeune étudiant italien qui a puisé de novembre 1940 à juillet 1941 aux sources de l'école allemande de philologie classique dont Liepzig, avec Heildelberg et Könisberg, était le berceau.
Les temps étaient dramatiques. Je me souviens bien de l'émoi d'un ami d'études allemand qui, me disant "nous gagnerons encore d'autres batailles, mais nous perdrons la guerre", révélait l'existence d'une autre Allemagne qui était contre la tyrannie. Mais nous avions alors déjà intuitivement conscience que les liens indélébiles entre la culture allemande et celle italienne et les valeurs classiques auraient survécus à l'alliance du nazisme et du fascisme.
Nos deux cultures, orgueilleuses de leur caractère unique et ouvertes au dialogue, ont recommencé à jouer un rôle moteur en Europe.

Les territoires de l'Est, victimes de terribles dévastations, à Liepzig même et encore plus durement à Dresde, ont accéléré sans violence la chute du communisme en apportant une inestimable contribution à l'unification de l'Allemagne.
Je suis particulièrement heureux que ce titre de "docteur honoris causa" me soit justement décerné en Saxe et dans cette ville qui, après avoir porté un coup décisif à l'effondrement du totalitarisme grâce à d'imposantes et pacifiques protestations populaires, joue maintenant un rôle de premier plan dynamique dans la nouvelle réalité allemande.

L'Allemagne et l'Italie tirent motif d'orgueil d'avoir partagé dans les 50 dernières années un fort engagement européiste. Nous pouvons maintenant consolider une syntonie déjà intense et de vaste portée.

Je rends hommage à la détermination avec laquelle les gouvernements allemands de l'après-guerre ont poursuivi l'objectif de la réunification de l'Allemagne en le conjugant à un grand dessein européen. 
L'ancrage de l'Allemagne à l'Ouest voulu par Adenauer, la politique vers l'Est de Willy Brandt, la transformation grâce à Schmidt de la réconciliation franco-allemande en pilier de la construction européenne, la capacité qu'a eue Kohl de promouvoir la monnaie unique et la réunification allemande s'inspirent d'une seule vision clairvoyante et la définissent. 
La chute du mur à ouvert une nouvelle page d'histoire en Allemagne et en Europe. Par ce choix que tout l'Occident a partagé, l'unification allemande a donné un nouvel élan à l'unité de notre continent. Avoir ouvert tout grand la porte orientale de l'Europe est aussi un de vos grands mérites. 
J'envisage avec satisfaction non seulement la collaboration italo-allemande, à laquelle les centaines de milliers de travailleurs italiens en Allemagne ont fourni un grand apport, mais aussi le rôle de mon pays dans le processus d'unité européenne. Cohérence et tenacité constante dans la poursuite des grands objectifs européens et atlantiques, affirmation de la culture de la stabilité dans la politique économique, mise en oeuvre convaincue des engagements pour la défense commune et pour la légalité internationale, ont marqué la présence de l'Italie dans les passages décisifs de l'histoire européenne. 
Nous avons été parmi les premiers à exprimer des paroles de soutien à nos amis allemands: Giuseppe Saragat, s'étant rendu à Auschwitz en sa qualité de Président de la République italienne, avait observé "ce sont les nazis qui ont fait cela, pas le peuple allemand ". Et comment ne pas rappeler les paroles émues du Président Pertini au camp de concentration de Flossenbourg sur les courageux efforts de tant d'allemands dans la résistance aux nazis? 

Nous avons surmonté ensemble des passages difficiles. Je me souviens de notre commune fermeté et et de notre solidarité lors du déploiement des euromissiles: passage déterminant dans la résistance victorieuse de l'Occident au défi communiste. Ensemble nous avons travaillé à fond dans les Balkans: de nos efforts pour nous opposer à la guerre civile en Albanie à notre action conjointe pour consolider la paix en Bosnie et la reporter au Kosovo. Nous ne nous sommes pas soustraits à nos responsabilités: notre présence sur ces terres en vue de leur démocratisation et contre des choix en faveur d'une seule ethnie constitue un effort de civilisation. 

L'amitié italo-allemande est une colonne portante en Europe. Des rapports ininterrompus de civilisation nous unissent et s'expriment par d'innombrables exemples: de la philologie classique et de la pensée philosophique, historique et juridique à l'édition, à l'étude des civilisations antiques, à la musique, aux arts figuratifs. Renaissance nationale allemande et Risorgimento italien ont eu une commune inspiration et furent des événements capitaux pour l'Europe du XIX°. 

Nous avons œuvré avec succès pour que les deux composantes fondamentales de notre culture - celle de l'Europe centrale et celle latine - retrouvent leur élan pour progresser ensemble à faire avancer la civilisation européenne. 

Si nous sommes parvenus à une synthèse entre l'Europe centrale et celle méditerranéenne dans l'Union européenne, c'est aussi grâce à l'Italie. Parmi les raisons qui ont poussé l'Italie à poursuivre tenacement son adhésion à l'Euro, il y a eu l'exigence d'un équilibre entre l'Europe centrale et celle méridionale. 
L'Europe carolingienne exprime une première, mais restreinte, physionomie européenne: nous sommes plus confiants de sentir aujourd'hui que la dimension nordique, celle de l'Europe centrale et celle méditerranéenne, sont en train de devenir les aspects complémentaires d'une réalité de plus en plus indivisible. 
C'est pour cela qu'en ma qualité de Ministre du Trésor j'ai voulu l'image de Castel del Monte sur l'Euro qui circulera en Italie à partir de janvier 2002, en hommage à Frédéric II, empereur à la fois allemand et romain, qui incarna un idéal de supranationalité, plus tard offusquée par de trop longues périodes d'opposion néfaste. Il y a quelques semaines nous nous sommes arrêtés avec le Président Rau devant sa tombe dans la cathédrale de Palerme. 

Le souvenir des motivations idéales de ces anciens événements encourage à des formes d'intégration avancées entre les Etats membres de l'Union européenne et représente un défi que l'on trouve depuis maintes décennies dans l'esprit européen. 
On lit avec frémissement les paroles de Benedetto Croce "de même qu'un napolitain de l'ancien règne ou un piémontais de celui subalpin se firent italiens sans renier leur être antérieur mais en le haussant et en le résolvant dans ce nouvel être, de même et les français et les allemands et les italiens et tous les autres se hausseront à être européens et leurs pensées iront à l'Europe et leurs c?urs battront pour elle comme avant pour leurs plus petites patries ". 
Ainsi en 1931 écrivait Benedetto Croce, ce phare qui a éclairé du centre de la Méditerranée une lande que la dictature avait rendue désolée et qui s'est nourri de la pensée des grands de la philosophie et de la culture allemandes. Le livre dont j'ai tiré cette citation s'ouvre avec la dédicace de Croce à Thomas Mann, alors que dans ces même années celui-ci lançait cette exortation "nous ne voulons pas d'une Europe qui ne continuera à garder son nom qu'au sens historique".

Monsieur le Président, 
La construction européenne est maintenant arrivée à un tournant décisif qu'il va falloir affronter avec cohérence, unité, pragmatisme et flexibilité; elle s'est proposée pour l'an 2000 des échéances fondamentales. 
La ligne qui sépare le succès de l'échec est ténue. 
Sauvegarder l'identité nationale et dépasser la souveraineté sont des références apparemment contradictoires mais en fait complémentaires et toutes deux nécessaires pour que l'Europe avance. 
Dans l'appel que j'ai adressé il y a quelques mois au Parlement polonais, j'ai dit que "l'histoire nous a confié la tâche de former l'unité de l'Europe" et j'ai ajouté que "le caractère unique de l'expérience européenne, qui est surtout d'avoir appris à vivre au milieu des diversités, constitue aussi la clef de son avenir". L'unification de l'Europe n'exige pas d'effacer nos patries bien aimées; au contraire, dans un monde de plus en plus globalisé, elle protège leur identité et leur autonomie. 
A un an et demi du début de la circulation de l'Euro, ce rendez-vous crucial exige que s'accélère l'impulsion à s'intégrer. L'euro ne peut naître isolé, orphelin. 
L'histoire de l'intégration européenne n'a pas toujours été faite de progrès linéaires. Nous avons connu des pauses, des incertitudes, des accélérations. Il y a toujours eu des pays qui se sont poussés plus loin sur la voie de l'unification avant d'autres. 
D'éminentes voix se sont récemment levées dans nombre pays d'Europe, et en premier l'Allemagne, pour ne pas différer outre la nécessaire définition des objectifs et des responsabilités de l'Europe vis-à-vis d'elle-même et des peuples voisins. Toutes évoquent une communauté de destins, vivifiée par la force propulsive et animatrice d'une idée. 
Le moment actuel n'est pas celui de pauses mais de choix courageux et de grande portée. La force d'une idée peut être inexorable et transformer des mirages en buts bien précis. Robert Shuman disait que l'Europe "se fera pour des réalisations concrètes en créant en attendant une solidarité de fait" 
Le calendrier complexe du dessein européen - réforme institutionnelle, élargissement, création d'un espace juridique commun - a besoin pour être mis en ?uvre d'une profonde conviction et d'une forte volonté de propulsion. Surtout pour ce qui est du droit à s'intégrer plus étroitement pour les pays en mesure de le faire qui le veulent, en prévoyant en tout cas la possibilité de les rejoindre pour tous ceux qui le désirent. 

J'attends en outre beaucoup de la Charte Fondamentale des Droits de l'Union européenne. Si nous n'avons pas la conscience et l'orgueil d'être citoyens européens et si la Charte n'est pas acceptée comme référence essentielle pour les gouvernements, notre mobilisation risque d'être moins féconde. Je me sens encouragé par la conscience que j'ai de parler dans un Land et dans une ville qui a su maintenir intègre une identité qui a survécu à deux totalitarismes en un peu plus d'un demi-siècle, et par les nobles paroles qu'a récemment prononcées le Président Rau sur la nécessité de "vaincre l'incertitude et la peur ": les idéaux de liberté et des droits de l'homme sont indispensables pour placer la Charte au centre de la conscience européenne. 

Je suis sûr que la volonté de réformes des européens saura trouver un point de jonction entre le caractère indispensable de l'intégration et l'audace de l'élargissement. 

La souveraineté constituera un motif de progrès pour l'Europe: en différents domaines, la souveraineté nationale a déjà été surmontée. Le fonctionnement des institutions européennes existantes impose que l'on dépasse des règles formellement paritaires mais paralysantes. C'est un parcours le long duquel il nous faut aussi avancer avec l'appui de nos opinions publiques. Nous ne pouvons à plus forte raison rester insensibles à la sagesse des appels du Parlement européen en vue d'une ambitieuse réforme des Traités. 

L'élargissement n'est pas seulement une obligation découlant de l'histoire européenne elle-même; il indique à la communauté internationale que l'individualité et l'autorité de l'Europe sont en voie de devenir un fait accompli. L'élargissement est la capacité de réaliser une vie pacifique commune entre les peuples européens. Il suppose une réforme institutionnelle renforçant le rôle et l'efficacité de la Commission dans l'accomplissement intégral de ses tâches qui sont clairement indiquées dans les Traités et élargissant les marges de supranationalité. Sans pour cela effacer l'identité des différentes nations. 

L'intégration européenne est en train de se transformer d'économique et monétaire en authentique lien de solidarité démocratique. Comme je l'ai dit à l'Université de Bologne en février dernier, ce processus a besoin d'une Constitution européenne: elle est nécessaire pour démontrer que la source ultime de la légitimité des institutions dans l'Union européenne réside dans les citoyens; elle est nécessaire car il ne peut y avoir identité européenne sans une pleine adhésion à des valeurs incluant la lutte contre la xénophobie et le respect des minorités; elle est nécessaire pour projeter les valeurs fondamentales de démocratie et de liberté au-delà des frontières de l'Union européenne dans le cadre de l'Europe géophysique. 
Nous pouvons dès à présent définir deux points cruciaux: une première partie qui fera sien le contenu de la Charte des Droits Fondamentaux et une seconde qui devra identifier les sphères de compétence et de responsabilité des organes de l'Union mais aussi des sujets institutionnels (des Communes aux Régions et aux Etats) qui participent à la vie associative européenne. 

L'Europe est déjà une entité politique capable, à l'intérieur et à l'extérieur, d'agir dans les domaines où les Etats n'ont pas la capacité d'opérer à eux seuls. Je voudrais rappeler ici quelques secteurs où développer dès maintenant plus résolument la vocation européenne et poursuivre d'autres buts: 
    • la coopération renforcée doit être placée au centre de la consolidation institutionnelle: moyennant l'utilisation et l'augmentation des possibilités qu'offre le Traité d'Amsterdam et en imaginant des formes de coopération plus hardies dans le domaine de la politique étrangère et de sécurité commune et de défense. 
    • la capacité de gouvernement de l'Union, nécessaire pour compléter la monnaie, doit être consolidée en renforçant le gouvernement central de l'économie: l'Euro 11 peut accroître son autorité par la méthode des analyses communes, l'indication des solutions appropriées et la vérification de leur mise en ?uvre autonome mais contraignante de la part des différents gouvernements. 
    • une identité culturelle qui ne prenne pas seulement en compte la protection de notre héritage historique et artistique mais soit un fascinant défi pour la rendre plus féconde et consolider le sentiment d'appartenance à une civilisation commune. 

Nous affrontons la plus grande entreprise de stabilisation politique jamais tentée en Europe, car elle ne se base plus sur la recherche d'équilibre de puissance mais sur une communauté de valeurs et d'institutions. C'est là le sens profond de la paix européenne. 
Il n'est pas dit, il faut le répéter, que les étapes de ce processus doivent être égales pour tous et avoir lieu en même temps. Il faut pour cela un apport tonique, volontariste et conscient, de la part d'un groupe d'Etats capable de transformer la liaison entre intérêt national et intégration européenne déjà largement ressentie en un lien de plus en plus convaincant. 
Et puis, si l'on se demande quels sont les Etats susceptibles de prendre l'initiative de formes d'intégration plus avancées, la réponse est simple: tous ceux qui, à partir des pays fondateurs, sont disposés et prêts à y participer. 
L'engagement et la stabilité de l'Italie sont hors de discussion: nous avons toujours su prendre position, avec sens des responsabilités et fermeté, sur toutes les questions décisives de l'Europe. Nous avons toujours été en première ligne pour construire le consensus européen. Nous avons payé des coûts lorsque cela s'est révélé nécessaire. Nous maintenons les engagements que nous avons pris quand il s'est agi d'entrer dans l'euro: le rapport entre déficit et PNB est au-dessous de 2% et diminuera encore pour arriver à s'équilibrer. La culture de la stabilité monétaire est devenue un élément essentiel de la mentalité des italiens. 

Ce sera là notre comportement, même à l'avenir, avec le soutien du Parlement et un consensus populaire qui est sans égal en Europe. 

Les pays comme l'Allemagne et l'Italie doivent continuer à fournir des apports innovants et responsables à la construction de la future Europe. Lors de notre récente rencontre en Sicile, nous avons convenu avec le Président Rau de contribuer, dans le cadre de nos fonctions, à la concrétisation des processus innovants, en encourageant tout d'abord le projet d'une architecture constitutionnelle européenne . 

Le problème de la subjectivité internationale de l'Europe est déjà posé. Il s'agit maintenant de lui donner une forme accomplie. 

Nous ne devons pas nous sentir liés par des modèles rigides: les notions de Bundesstaat, de Staatenbund ou de Staatenverband préfigurent des hypothèses différentes, toutes utilisables, sous des formes nouvelles et composites, qu'il s'agisse de bien définir la configuration institutionnelle de l'Europe ou de clarifier les compétences des divers sujets opérant dans le domaine européen. 
Nous avons commencé à parler de la monnaie unique des années avant de l'appeler euro, bien avant d'avoir donner corps à une institution fédérale comme la Banque centrale européenne. L'important est de voir clairement l'objectif d'une Europe unie et cohérente et, en attendant, tendre au succès des prochains rendez-vous cruciaux avec l'élan et la détermination que suscitent la conscience et l'orgueil de la commune identité européenne et la confiance que nous inspirent les objectifs déjà atteints. 

Dans sa jeunesse, ma génération a certes connu la guerre mais, pis encore, l'acceptation du conflit armé comme un fait récurrent et inévitable de la vie européenne. Si la jeunesse d'aujourd'hui peut écouter presque avec détachement et stupeur les souvenirs d'un monde qui semble très loin dans le temps, le mérite en revient surtout à l'Union européenne, au fait d'avoir su traduire des valeurs qui constituent la conscience des peuples européens en objectifs clairement et concrètement définis et en structures institutionnelles. 

Aux jeunes de la nouvelle Europe, je dédie le titre dont cette glorieuse Université a bien voulu m'honorer. 

Et je leur lance un fort appel. 

C'est à vous qu'il appartient d'insuffler une nouvelle lymphe et un élan juvénile au processus d'intégration européenne. C'est à vous qu'il appartient de faire en sorte que la paix européenne se diffuse et se consolide, qu'elle signifie non seulement la fin des conflits armés mais la pleine affirmation des valeurs que l'Europe a exprimées au cours de son histoire millénaire. C'est à vous qu'il appartient de mener à terme une ?uvre qui marquera l'histoire de l'humanité. 
C'est le moment, jeunes de toute l'Europe, de voir haut; c'est le moment des engagements généreux; c'est votre moment.

Address by the President of the Republic Carlo Azeglio Ciampi at the honorary degree award ceremony at Leipzig University (english)

06 July 2000

Mr President of the Federal Republic of Germany
Mr President of Saxony
Distinguished Rector and Principal of the University of Leipzig
Mr Mayor
Ladies and Gentlemen:

The noble words with which the distinguished speakers who have preceded me have recalled my personal commitment to the process of European integration encourage me to respond immediately in order to share with you one of my most cherished convictions.
If we are genuinely persuaded that Europe has fully recovered the consciousness of what her civilization represents, the 21st century can be the century of Europe, of Europe's fundamental freedoms, in which a balance is struck between social solidarity and economic advancement, with respect for the rights and rules that apply to all, and the capacity to live in and to entrench peace after centuries of fratricidal warring.
To this day I am grateful to the University of Leipzig for having hosted me, as a young Italian student between November 1940 and July 1941, to draw on the wellsprings of the German school of Classical Philology of which Leipzig, together with Heidelberg and Königsberg, was the cradle.
Those were dramatic days. I still vividly remember the alarm in the words of a German fellow student, "We shall go on to win other battles, but we shall lose the war", which showed me that there was another Germany which was opposed to tyranny. But even then we instinctively realized that the indissoluble bond that linked German and Italian culture and classical values would survive the alliance between nazism and fascism.
Our two cultures have once again returned to play a locomotive role in Europe, proud of their uniqueness, with outreach for dialogue.
The lands to the East, victims of horrendous devastation, in Leipzig and even worse in Dresden, hastened the demise of communism, without violence, making an immeasurable contribution to German unification.
I am particularly happy that this honorary degree is being conferred on me here in Saxony and in this city which, after having dealt a decisive death blow to totalitarianism by massive, peaceful popular street protests, has become the dynamic protagonist of the new Germany.
Germany and Italy are justly proud of the fact that over the past 50 years they have shared a strong commitment to the creation of Europe. We can now consolidate what is already a close and wide-ranging harmony between us.
I wish to pay tribute to the determination with which Germany's postwar governments have all pursued the objective of reunifying the nation, coupled with a lofty European design.
Konrad Adenauer's desire for Germany to be interlocked into the West, Willy Brandt's Ostpolitik, the transformation by Helmut Schmidt of reconciliation between France and Germany into a pillar of European construction, the skill of Helmut Kohl in promoting both the single currency and German reunification - all these drew their common inspiration on a single far-sighted vision and contributed to defining that vision.
The collapse of the Berlin Wall heralded in a new chapter in history in Germany and Europe. German unification, supported by the whole of the West, has given a fresh impetus to the unity of our continent. And one of your great merits is the fact of having thrown wide open the eastern gate of Europe.
I am gratified not only by Italo-German cooperation, to which hundreds of thousands of hard-working Italians in Germany have made such a major contribution, but also by the role that my country has had in the process of European unity. Consistency and steadfast tenacity in the pursuit of the great European and Atlantic goals, firmly establishing the culture of stability in economic policy, committedly following up our commitments to Europe's common defence and to the international rule of law, have marked Italy's presence in the most decisive moments in the process of constructing Europe.
We have been among the most outspoken in our support for our German friends: Giuseppe Saragat, on his visit to Auschwitz in his capacity as President of the Italian Republic said "the nazis, not the German people, did this". And how can one fail to recall the emotion with which President Pertini spoke at the Flossenburg concentration camp of the courageous efforts made by so many Germans to resist nazism?
Together, we have come through difficult times. I recall our common firm stand and solidarity at the time of the deployment of European missiles: it was a decisive stage in the victorious resistance of the West against the communist challenge.
Together, we are labouring with such dedication in the Balkans, committed to keeping civil war at bay in Albania, jointly consolidating the peace in Bosnia and restoring peace to Kosovo. We have not shirked our responsibilities: our presence in those lands to democratize them and to combat monoethnic policies is a civilized commitment.
Italo-Germany friendship is a pillar in Europe. We are united by an uninterrupted relationship of civilization epitomized by so many examples: Classical Philology, philosophical and historical and legal scholarship, book publishing, the study of ancient civilizations, music and the figurative arts. The rebirth of the German Nation and the Italian Risorgimento drew on a common source of inspiration, and were groundbreaking events in 19th-century Europe.
We have successfully worked together to enable both the fundamental components of our culture - the Mitteleuropean and the Mediterranean components - to rediscover the impetus that has enabled us to move ahead together as European civilization has progressed.
And it is also to Italy's merit that we have created a synthesis between Central Europe and the Mediterranean in the European Union. One of the reasons that have driven Italy to pursue membership of the euro with such tenacity was the need to strike a balance between Central Europe and Southern Europe.
Carolingian Europe had a first European physiognomy, however narrow: we are more confident today witnessing the Nordic, Central European and Mediterranean dimensions becoming complementary aspects of a reality which is growing increasingly indivisible.
This is why, when I served as Treasury Minister, I wanted the image of Castel del Monte to appear on the euro that will come into circulation in Italy after January 2002, as a tribute to Frederick II, the emperor who was both German and Roman, and who embodied an ideal of supranationality, that was later to be so tarnished by too long periods of evil conflict. A few weeks ago, I stood together with President Rau before his tomb in Palermo Cathedral.
The memory of the ideals which motivated those ancient events encourages us to move on to more advanced forms of integration between the member States of the European Union in a challenge that has been present for decades in Europe's spirit.
One thrills to read the words of Benedetto Croce: "just as a Neapolitan in the ancient kingdom or a Piedmontese in the Subalpine kingdom became Italians without reneging on what they had previously been, but exalting and turning it in something new, so the French and the Germans and the Italians and all the others will arise as Europeans and address their thoughts to Europe and their hearts will beat for Europe as they had previously beaten for their smaller fatherlands".
This is what Benedetto Croce wrote in 1931, a man who shone from the centre of the Mediterranean like a beacon, to enlighten a land that had been turned into a wilderness by dictatorship, and which was nurtured on the thoughts of the great German philosophers and German culture. The book from which I have taken this quotation opens with Croce's dedication to Thomas Mann, who in those same years was warning the world, "we do not want a Europe which only continues to retain its name in the historical sense alone".

Mr President,
The construction of Europe has now reached a decisive turning point which has to be faced with consistency, unity, pragmatism and flexibility. A number of fundamental decisions will have to be taken during this year 2000.
There is a very subtle borderline between success and failure.
There is only an apparent contradiction between safeguarding national identity and superseding sovereignty. In reality, they are complementary and both are necessary for the progress of Europe.
In my appeal to the Polish Parliament a few months ago I said that "history has entrusted to us the task of composing the unity of Europe", adding that "the uniqueness of Europe's experience, which first and foremost is having learned to coexist in diversity, is also the key to Europe's future". The unification of Europe does not require us to obliterate our beloved fatherlands; on the contrary, it protects our identity and autonomy in an increasingly globalized world.
With only eighteen months to go before the euro begins to come into circulation, this crucial milestone makes it necessary for us to step up the process of integration. The euro cannot come into being in isolation, as an orphan.
In the history of European integration progress has not always been linear. It has moved ahead in fits and starts. There have always been countries that have forged further ahead, before the others, along the path of unification.
Authoritative voices have recently been heard in numerous countries in Europe, with Germany to the fore, urging us not to delay beyond the time required to define the objectives and responsibilities of Europe towards herself and towards her neighbours. All these voices refer to a shared destiny, invigorated by the locomotive and driving force of an idea.
This is not the time to pause, but to take bold and far-reaching decisions. The strength of an idea can be unstoppable, and can transform mirages into clearly defined goals. Robert Schuman once said that, "Europe will be built up through concrete achievements, while meanwhile creating de facto solidarity".
The complex timetable for the European project - institutional reform, enlargement, creating a common legal space, a foreign and defence policy and the governance of the economy - requires very forceful convictions if it is to be implemented. First and foremost it demands the right of the countries that are willing and able to achieve closer integration to move ahead and do so, making it possible for anyone else to join them who wishes to.
I am looking further ahead with great expectation to the European Union's Fundamental Charter of Rights. Without the awareness and the pride of being European citizens, without acceptance of the Charter as an essential benchmark for governments, our commitment runs the risk of being less productive. I am encouraged by the awareness that I am speaking in a Land, and in a city that has preserved its identity intact, having survived two totalitarian régimes in just over half a century; and I am encouraged by the recent noble words of President Rau on the need to "overcome uncertainty and fear": the ideals of freedom and human rights are indispensable if we are to place the Charter at the very heart of the European conscience.
I am sure that the desire of Europeans to embark upon reform will find the way to harmonize the indispensable need for integration with the bold courage needed to pursue enlargement.
Supranationality will be a source of progress for Europe: in a number of different fields national sovereignty has already been superseded. The operation of Europe's current institutions makes it necessary to overcome paralysing rules which are formally based on parity. This is the path along which we must move with the powerful backing of public opinion at home. All the more reason why we cannot remain insensitive to the wise appeals being sent out by the European Parliament to carry out an ambitious reform of the Treaties.
Enlargement is not only an obligation deriving from Europe's history. It is also the signal to the international community that the individuality and the authority of Europe are now a fait accompli. Enlargement is the capacity to ensure peaceful coexistence between the peoples of Europe. It presupposes a reform of the institutions which will strengthen the role and the efficiency of the Commission to enable it to fully performing the tasks set out clearly in the Treaties, and extend the borderlines of supranationality. Without wiping out the identity of individual nations.
European integration is now moving beyond the economic and monetary dimensions alone to become a genuine bond of democratic solidarity. This process, as I said at Bologna University in February this year, requires a European Constitution: it is necessary to demonstrate that the ultimate source of the legitimacy of the European Union's institutions lies in the citizens; it is necessary because a European identity is an impossibility without the full endorsement of values that include combating xenophobia and respecting minorities. This is necessary in order to project the fundamental values of democracy and freedom beyond the borderlines of the European Union within the ambit of the geophysical Europe.
We can already define two crucial cores: a first part which will take comprise the substance of the Charter of Fundamental Rights; and a second part which will identify the spheres of competence and responsibility not only for the governing bodies of the Union but also for the institutional parties (municipalities, regional governments and national governments) participating in the life of the European Union.
Europe is already a political entity with the capacity to act, within and without, in areas where national governments are not capable of working alone. I would like to recall a number of areas in which we can already set about decisively to develop Europe's vocation and pursue further goals:
    • enhanced cooperation must be placed at the centre of the consolidation of the institutions: this can be done both utilizing and widening the possibilities provided by the Amsterdam Treaty and by envisaging bolder forms of cooperation in the areas of the common foreign and security, and defence policy;
    • the Union's governance capacity, which is necessary to complete the currency, must be further consolidated by the enhancing the central governance of the economy: Euro 11 can heighten its authority through the common analyses method, indicating appropriate solutions, and verifying their autonomous but binding implementation by individual governments;
    • a cultural identity which not only looks to the protection of our historical and artistic heritage, but which represents an exciting challenge, to make it more fruitful and to consolidate the sense of belonging to a common civilization.
We are facing the greatest political stabilization endeavour ever attempted in Europe, because it is no longer based upon striking a balance of power, but on the sharing of common values and institutions. This is the most radical meaning of European peace.
It must be reiterated yet again that the stages in this process do not necessarily have be the same for all and simultaneously. What is necessary is the non-coercive and intentional stimulation of a core group of countries which are capable of transforming into an increasingly close linkage the bond that has already been very broadly forged between national interest and European integration.
And if anyone asks which countries can take the initiative to embark on more advanced forms of integration my reply is simple: those, beginning with the founding States, which are ready and willing to do so.
Italy's commitment and stability are beyond dispute: we have always taken a responsible and steadfast stance on all the decisive European issues. We have always been in the front line in building up a European consensus. We have paid the price when this has been necessary. We are keeping to the commitments we undertook when we joined the euro: the proportion of deficit to GDP is still below 2% and will eventually fall still further to break-even. The currency stability culture has become an essential component of the Italians' mindset.
This is how we shall conduct ourselves now and in the future, with the support of the Italian Parliament, and with the backing of our people that is without equal anywhere else in Europe.
Two countries like Germany and Italy must continue to make innovative and responsible contributions to the construction of the future Europe. At our recent meeting in Sicily with President Rau we agreed that within the sphere of our functions we would contribute to the pursuit of innovative processes, encouraging the plan for a constitutional European architecture as a matter of paramount importance.
The problem of giving Europe an international personality has already been raised. What we now have to do is to give it its final shape.
We must not feel that we are tied down by rigid patterns: the concepts of Bundesstaat or Staatenbund or Staatenverband all differ, and all are viable possibilities or use in new and composite forms, both for a clearly-defined institutional configuration of Europe and to clarify the powers and responsibilities of the different parties acting within the ambit of Europe.
We began by talking about the single currency many years before we called it the euro, and well before we had created a federal institution like the European Central Bank. What is important is that we have clarified our goal to found a united and cohesive Europe. Meanwhile we must look ahead to the success of the forthcoming crucial deadlines with enthusiasm and determination, driven by the realization and pride of having a common European identity and by the sense of confidence that springs from having already achieved so many goals already.
In my youth, my generation not only knew war but, worse still, it accepted armed conflict as a recurrent and inevitable feature of European life. The fact that young people today can listen, almost with detachment and in amazement, to the reminiscences of those who knew that world that now seems so far-off in time to them, is the merit, first and foremost, of the European Union. Because the European Union has managed to translate the constituent values of the conscience and awareness of the peoples of Europe into clearly and concretely defined objectives and institutional structures.
I wish to devote the honour which this glorious University has decided to confer on me to the young men and women of the new Europe.
And to them I would like to send out a heartfelt appeal.
It is your responsibility to inject new lifeblood and youthful enthusiasm into the process of European integration. It is your responsibility to ensure that European peace spreads and becomes firmly entrenched, not only to spell the end of armed conflict once and for all, but also to wholly affirm the values which Europe has expressed through a history that dates back several millennia. Yours is the responsibility to complete a venture that will leave its mark on the history of humanity.
It is now time for the young men and women throughout the whole of Europe to look upwards and aim high. It is a time for generous commitment. It is your age.

Rede des StaatsprÄsidenten der Republik Italien Carlo Azeglio Ciampi anlÄblich der Verleihung der Ehrendoktorwurde der UniversitÄt Leipzig (Deutsch)

6.JULI 2000

Sehr geehrter Herr Bundespräsident,
Sehr geehrter Herr Ministerpräsident des Freistaates Sachsen,
Magnifizenz,
Sehr geehrter Herr Bürgermeister,
meine sehr geehrten Damen und Herren,

die schönen Worte, mit denen meine hoch verehrten Vorredner meine Bemühungen um den europäischen Integrationsprozess in Erinnerung gerufen haben, veranlassen mich, Ihnen bereits an dieser Stelle eine tiefe Überzeugung meinerseits zu bekunden.
Wenn wir wirklich davon überzeugt sind, daß Europa zum vollen Bewußtsein seiner eigenen Zivilisation zurückgekehrt ist, dann kann das 21. Jahrhundert zum Jahrhundert Europas werden, zu einem Jahrhundert seiner fundamentalen Freiheiten, des Gleichgewichts zwischen sozialer Solidarität und wirtschaftlichem Fortschritt, der Achtung der Rechte und Normen für jedermann, seiner Fähigkeit, den Frieden zu leben und ihn nach Jahrhunderten voller Bruderkriege zu behaupten.
Noch heute bin ich der Universität Leipzig dankbar dafür, dass sie einen jungen italienischen Studenten aufgenommen hat, der von November 1940 bis Juli 1941 aus den Quellen der deutschen Schule der klassischen Philologie schöpfen durfte, deren Wiege Leipzig neben Heidelberg und Königsberg war.
Es waren dramatische Zeiten. Ich erinnere mich gut an die Erschütterung eines deutschen Studienfreundes, der mir damals sagte, ?wir werden noch andere Schlachten gewinnen, aber den Krieg werden wir verlieren", und mir damit die Existenz eines anderen Deutschlands enthüllte, das sich der Tyrannei widersetzte. Aber schon damals waren wir intuitiv der Überzeugung, daß die unzerstörbare Verbindung zwischen deutscher und italienischer Kultur und klassischen Werten die Allianz von Nazismus und Faschismus überleben wird.
Unsere beiden Kulturen spielen wieder eine führende Rolle in Europa, sie sind stolz auf ihre Einzigartigkeit und offen für den Dialog und die Toleranz.
Die östlichen Gebiete Deutschlands, die Opfer schrecklicher Verwüstungen hier in Leipzig und noch schlimmer in Dresden wurden, haben den Sturz des Kommunismus ohne Gewalt beschleunigt und leisteten somit einen unschätzbaren Beitrag zur Vereinigung Deutschlands.
Ich bin ganz besonders froh darüber, daß mir diese Ehrendoktorwürde - für deren Verleihung ich seiner Magnifizenz dem Rektor und dem gesamten akademischen Körper zutiefst dankbar bin - gerade in Sachsen und in dieser Stadt zuteil wird, die, nachdem sie durch mächtige, friedliche Massenproteste dem Totalitarismus einen entscheidenden Schlag versetzt hat, zu einem dynamischen Protagonisten der neuen deutschen Wirklichkeit geworden ist.
Deutschland und Italien haben Grund dazu, stolz zu sein auf das starke Engagement für ein vereintes Europa, das unsere beiden Länder in den letzten fünfzig Jahren teilten. Wir können eine schon intensive und weitgehende Übereinstimmung weiter vertiefen.
Ich verneige mich vor der Entschlossenheit, mit der die deutschen Regierungen der Nachkriegszeit das Ziel der Wiedervereinigung verfolgt und dieses Ziel immer mit einem großen europäischen Projekt verknüpft haben.
Die von Adenauer gewollte Verankerung Deutschlands im Westen, Willy Brandts Ostpolitik, die Umwandlung der deutsch-französischen Aussöhnung zu einem Grundpfeiler des Aufbaus Europas, die Helmut Schmidt zu verdanken ist, die Fähigkeit Kohls, gleichzeitig die einheitliche Währung und die deutsche Wiedervereinigung voranzubringen, waren und sind geleitet von einer einzigartigen, weitsichtigen Vision und bestimmen diese mit.
Der Fall der Mauer hat eine neue Seite in der Geschichte Deutschlands und Europas aufgeschlagen. Unterstützt vom ganzen Westen hat die deutsche Einheit auch der Einheit unseres Kontinents neue Impulse verliehen. Die Tür zum Osten Europas aufgestoßen zu haben, ist auch ein großes Verdienst Ihrerseits.
Mit großer Genugtuung betrachte ich nicht nur die italienisch-deutsche Zusammenarbeit, für welche die hunderttausenden in Deutschland lebenden und arbeitenden Italiener einen wichtigen Beitrag geleistet haben, sondern auch die Rolle meines Landes im europäischen Einigungsprozeß. Kohärenz und gleichbleibende Hartnäckigkeit bei der Verfolgung der großen europäischen und atlantischen Ziele, Bejahung der Kultur der Stabilität in der Wirtschaftspolitik, überzeugte Verwirklichung der Verpflichtungen für die gemeinsame Verteidigung und für die internationale Rechtssystem haben die Präsenz Italiens in den entscheidenden Momenten des Schicksals von Europa gekennzeichnet.
Wir waren unter den ersten, die unseren deutschen Freunden gegenüber Worte der Unterstützung entgegenbrachten: Giuseppe Saragat, der als italienischer Staatspräsident Auschwitz besuchte, bemerkte dort, ?das haben die Nazisten und nicht das deutsche Volk getan." Und wie könnte man die bewegenden Worte unseres Staatspräsidenten Sandro Pertini im Konzentrationslager Flossenburg über den Mut vieler Deutscher im Widerstand gegen die Naziherrschaft vergessen?
Wir haben gemeinsam auch schwierige Momente überwunden. Ich erinnere an die gemeinsame Entschlossenheit und Solidarität bei der Stationierung der Mittelstreckenraketen, die ein bestimmendes Moment im siegreichen Widerstand des Westens gegen die kommunistische Herausforderung darstellte.
Gemeinsam sind wir dabei, in der Balkanregion Grundsätzliches zu leisten: angefangen von unserem Engagement gegen den Bürgerkrieg in Albanien bis hin zur gemeinsamen Aktion für die Konsolidierung des Friedens in Bosnien und seine Übertragung auf das Kosovo. Wir haben uns nicht unserer Verantwortung entzogen. Unsere Präsenz in diesen Gebieten stellt ein Engagement der Zivilisation für deren Demokratisierung und gegen monoethnische Entwicklungen dar.
Die italienisch - deutsche Freundschaft ist ein Grundpfeiler Europas. Uns vereint eine ununterbrochene zivilisatorische Beziehung, die in zahllosen Beispielen zum Ausdruck kommt: von der klassischen Philologie und dem philosophischen, historischen und juristischen Denken, über das Buchwesen und das Studium der Antike bis hin zur Musik und zu den bildenden Künsten. Die nationale Wiedergeburt Deutschlands und das italienische Risorgimento hatten eine gemeinsame Inspirationsquelle, waren zentrale Ereignisse für das Europa des neunzehnten Jahrhunderts.
Wir haben erfolgreich dafür gearbeitet, daß die zwei fundamentalen Komponenten unserer Kultur - die mitteleuropäische und die lateinische - die Triebkraft wiedergefunden haben, um gemeinsam im Fortschreiten der europäischen Zivilisation voranzukommen.
Es ist auch das Verdienst Italiens, wenn wir in der Europäischen Union eine Synthese zwischen Mitteleuropa und dem Mittelmeer-Raum erreicht haben. Unter anderem war es die Forderung nach einem Ausgleich zwischen Mittel-und Südeuropa, die Italien veranlaßt haben, den Beitritt zum Euro mit Hartnäckigkeit voranzutreiben.
Das karolingische Europa verkörperte erste, wenn auch beschränkte Wesenszüge Europas; heute sind wir viel stärker davon überzeugt, daß die nordische, die mitteleuropäische und die Mittelmeerdimension komplementäre Aspekte einer immer weniger teilbaren Realität darstellen.
Deshalb habe ich mich als Finanzminister dafür eingesetzt, daß das Bild des Castel del Monte auf dem Euro zu sehen ist, der ab Januar 2002 in Italien in Umlauf gebracht werden wird, zu Ehren Friedrichs II., deutscher und römischer Kaiser zugleich, der ein Ideal des Über-den-Nationen-Stehens verkörperte, das später von allzu langen Perioden unheilvoller Konfrontationen verdunkelt wurde. Vor wenigen Wochen stand ich zusammen mit Bundespräsident Rau in großer Andacht vor dem Grab des Kaisers im Dom von Palermo.
Die Besinnung auf die Ideen, die jenen historischen Gegebenheiten zu Grunde lagen, ist eine Anregung für weiter entwickelte Formen der Integration zwischen den Mitgliedsstaaten der Europäischen Union; eine Herausforderung, die seit vielen Jahrzehnten im Geiste Europas präsent ist.
Mit einem Schauer liest man heute Benedetto Croces Worte: ?Ebenso wie ein Neapolitaner des früheren Königreichs und ein Piemonteser des Reiches am Fuße der Alpen zu Italienern wurden und dabei ihr vorheriges Dasein nicht verleugneten, sondern es emporhoben und in jenes neue Dasein eingehen ließen, genauso werden sich Franzosen und Deutsche und Italiener und alle anderen zu Europäern erheben, und ihre Gedanken werden sich auf Europa richten und ihre Herzen werden dafür genauso schlagen wie früher für die kleineren Vaterländer."
Dies schrieb 1931 Benedetto Croce, der Leuchtturm, der vom Zentrum des Mittelmeeres aus ein Land erleuchtete, das durch die Diktatur in einen trostlosen Zustand geraten war, und der aus dem Denken der Großen der deutschen Philosophie und Kultur schöpfte. Das Buch, aus dem ich dieses Zitat entnommen habe, beginnt mit einer Widmung Croces an Thomas Mann, der in denselben Jahren warnte: "Wir wollen kein Europa, das seinen Namen nur in historischem Sinne weiter behält."

Sehr geehrter Herr Bundespräsident,
der Aufbau Europas ist jetzt in eine entscheidende Phase eingetreten, die mit Kohärenz, Einheit, Pragmatismus und Flexibilität in Angriff genommen wird; für das Jahr 2000 stehen grundsätzliche Schritte bevor.

Der Grat zwischen Erfolg und Mißerfolg ist schmal.

Wahrung der nationalen Identität und Überwindung der Souveränität sind nur scheinbar widersprüchliche, in Wirklichkeit aber komplementäre und für das weitere Vorankommen Europas beiderseits notwendige Aussagen.
In dem Appell, den ich vor einigen Monaten an das polnische Parlament richtete, habe ich gesagt, dass? die Geschichte uns die Aufgabe erteilt hat, die Einheit Europas herzustellen", und fügte hinzu, dass ?die Einzigartigkeit der europäischen Erfahrung, die vor allem anderen darin besteht, gelernt zu haben, in der Verschiedenheit zusammen zu leben, auch der Schlüssel für die Zukunft ist." Die Vereinigung Europas erfordert nicht die Ausradierung unserer geliebten Vaterländer; sie schützt im Gegenteil ihre Identität und Autonomie in einer immer stärker globalisierten Welt.
Eineinhalb Jahre nach der Einführung des Euro erfordert dieses so wichtige Ereignis die Beschleunigung der Integrationsbestrebungen. Der Euro kann nicht isoliert, als Waisenkind fortexistieren.
In der Geschichte der europäischen Integration gab es nicht nur immer lineare Fortschritte. Wir haben auch Pausen, Unsicherheiten, Beschleunigungsphasen erlebt. Es hat immer Länder gegeben, die auf dem Weg zur Vereinigung weiter als andere vorangeschritten sind.
In zahlreichen Ländern Europas, angefangen in Deutschland, haben sich in der letzten Zeit angesehene Stimmen dafür erhoben, die notwendige Definition der Ziele und Verantwortlichkeiten Europas gegenüber sich selbst und gegenüber den Nachbarvölkern nicht länger aufzuschieben. Alle berufen sie sich auf eine Schicksalsgemeinschaft, die aus der vorwärtsdrängenden und belebenden Kraft einer Idee erwächst.
Dies ist nicht die Zeit für Pausen, sondern für mutige und weitreichende Entscheidungen. Die Kraft einer Idee kann unaufhaltsam sein, sie kann Visionen in konkrete Ziele verwandeln. Robert Schuman sagte dereinst, daß Europa ?durch konkrete Errungenschaften entstehen wird, indem eine Solidarität durch Fakten geschaffen wird."
Der komplexe Terminkalender des europäischen Projekts - Reform der Institutionen, Erweiterung, Schaffung eines gemeinsamen Rechtsraumes, Außen - und Verteidigungspolitik, Lenkung der Wirtschaft - erfordert für ihre Umsetzung eine hohe Gesinnung und eine starke Antriebskraft. Vor allem aber dies: das Recht auf eine engere Integration zwischen Ländern, die in der Lage dazu sind und die das auch wollen, wobei auf jeden Fall auch die Möglichkeit, sich dem anzuschließen, für jedes beliebige andere Land vorzusehen ist.
Ich sehe außerdem mit großer Erwartung der Grundrechtscharta der Europäischen Union entgegen. Ohne das Bewusstsein und den Stolz, europäische Bürger zu sein, ohne daß die Charta als wesentlicher Bezugspunkt für die Regierungen akzeptiert wird, laufen unsere Bemühungen Gefahr, weniger erfolgreich zu sein. Ich fühle mich bestärkt durch das Wissen darüber, in einem Land, in einer Stadt zu sprechen, die ihre Identität, die in einem Zeitraum von etwas mehr als einem halben Jahrhundert zwei Totalitarismen überlebte, vollauf bewahrt haben, und von dem großen Wort von der Notwendigkeit, ?die Unsicherheit und die Angst zu besiegen", das Bundespräsident Rau vor kurzem geäußert hat: Die Ideale der Freiheit und der Menschenrechte sind unerläßlich, wenn es darum geht, die Charta in den Mittelpunkt des Bewußtseins der Europäer zu rücken.
Ich bin sicher, daß der Reformwille der Europäer den Punkt finden lassen wird, an welchem sich die unbedingte Notwendigkeit der Integration und der Mut zur Erweiterung treffen.
Die Überstaatlichkeit wird für Europa eine Ursache weiterer Fortschritte sein: Auf verschiedenen Gebieten ist die nationale Souveränität bereits überschritten worden. Das Funktionieren der vorhandenen europäischen Institutionen erfordert dringend die Überwindung lähmender formal-paritätischer Normen. Es ist eine lange Wegstrecke, bei deren Bewältigung wir auch die Unterstützung der öffentlichen Meinung in unseren Ländern brauchen. Um so weniger können wir uns vor den bedenkenswerten Aufrufen des Europa-Parlaments zu einer ehrgeizigen Reform der Verträge verschließen.
Die EU-Erweiterung ist nicht nur eine Verpflichtung, die aus der europäischen Geschichte selbst erwächst; sie signalisiert der internationalen Gemeinschaft auch, daß die Individualität und das Ansehen Europas vollendete Tatsachen zu werden im Begriff sind. Die Erweiterung ist die Fähigkeit, das friedliche Zusammenleben der europäischen Völker zu verwirklichen. Sie setzt eine Reform der Institutionen voraus, welche die Rolle und Effizienz der Kommission bei der integralen Lösung der in den Verträgen klar definierten Aufgaben verstärkt sowie die Grenzen der Überstaatlichkeit erweitert. Ohne daß dies die Identität der einzelnen Nationen auslöscht.
Die europäische Integration ist im Begriff, sich aus einer wirtschaftlichen und monetären zu einem echten Band demokratischer Solidarität auszuweiten. Dieser Prozess macht eine Europäische Verfassung erforderlich: sie ist notwendig, um zu demonstrieren, dass die letztendliche Quelle für die Legitimität der Institutionen der Europäischen Union bei den Bürgern liegt; sie ist notwendig, weil es keine europäische Identität geben kann ohne die volle Zustimmung zu Werten, die den Kampf gegen die Fremdenfeindlichkeit sowie die Achtung der Minderheiten einschließen; sie ist notwendig, um die Grundwerte der Demokratie, der Freiheit über die Grenzen der Europäischen Union hinaus, in den Umkreis des geophysikalischen Europa, ausstrahlen zu lassen.
Die zwei entscheidenden Kerngedanken der europäischen Verfassung können wir bereits jetzt definieren: der erste Teil davon wird sich den Inhalt der Charta der Grundrechte zu Eigen machen; der zweite Teil wird die Sphären der Kompetenzen und Verantwortlichkeiten nicht nur für die Organe der Union, sondern auch für die institutionellen Subjekte (von den Gemeinden über die Regionen bis zu den Staaten) definieren, die am europäischen Gemeinschaftsleben teilnehmen.
Europa ist bereits eine politische Größe, handlungsfähig nach innen und nach außen, in den Bereichen, in denen die Staaten nicht in der Lage sind, allein zu operieren. Ich möchte einige Bereiche aufführen, auf denen es von nun an entschlossen gilt, die Berufung Europas zu entwickeln und weitere Ziele zu verfolgen:
    • die Regierungsfähigkeit der EU, die für die Vervollständigung der gemeinsamen Währung erforderlich ist, muß durch die Stärkung der zentralen Lenkung der Wirtschaft konsolidiert werden: der Euro 11 kann sein Ansehen durch die Methode der gemeinsamen Analysen, das Aufzeigen geeigneter Lösungen, die Kontrolle ihrer autonomen, aber verbindlichen Anwendung seitens der einzelnen Regierungen steigern;
    • die verstärkten Kooperationen werden in den Mittelpunkt der institutionellen Konsolidierung gerückt, sowohl durch Ausnutzung und Erweiterung der durch den Vertrag von Amsterdam gebotenen Möglichkeiten als auch dadurch, dass wir die kühnsten Formen der Kooperation in der Außen-, gemeinsamen Sicherheits- und Verteidigungspolitik ersinnen;
    • eine kulturelle Identität, die nicht nur den Schutz unseres historischen und künstlerischen Erbes im Auge hat, sondern gleichzeitig eine faszinierende Herausforderung darstellt, um sie noch fruchtbarer zu machen und das Gefühl der Zusammengehörigkeit zu verstärken.
Wir haben das großartigste Unternehmen politischer Stabilisierung in Angriff genommen, das je in Europa versucht worden ist, weil es nicht mehr auf der Suche nach Gleichgewichten der Macht beruht, sondern auf der Gemeinsamkeit von Werten und Institutionen. Das ist der tiefe Sinn des Friedens in Europa.
Es ist nicht gesagt, ich wiederhole, daß die Etappen dieses Prozesses für alle gleich und gleichzeitig sein müssen. Es ist der willentliche und bewußte Impuls durch einen Kern von Staaten erforderlich, der die Fähigkeit besitzt, den schon in breitem Maße wahrgenommenen Zusammenhang zwischen nationalem Interesse und europäischer Integration in eine immer zwingender werdende Bindung zu verwandeln.
Wenn man uns nun fragt, welche die Staaten sind, die die Initiative zu Formen fortgeschrittenerer Integration ergreifen können, so ist die Antwort einfach: diejenigen, angefangen bei den Gründungsländern, die gewillt und bereit sind, daran teilzunehmen.
Das Engagement und die Stabilität Italiens stehen außerhalb jeder Diskussion: Stets haben wir es verstanden, mit Verantwortungsbewußtsein und mit Festigkeit zu allen entscheidenden Fragen Europas Stellung zu nehmen. Immer standen wir in der ersten Reihe beim Aufbau des europäischen Konsens. Wir haben einen hohen Preis gezahlt, wenn es sich als notwendig erwies. Wir halten weiterhin an den Verpflichtungen fest, die wir beim Beitritt zum Euro übernommen haben: Das Verhältnis zwischen Neuverschuldung und BSP liegt bei 1,5 Prozent und wird weiter bis zum Ausgleich hin sinken. Die Kultur der Währungsstabilität ist eine wesentliche Komponente der Mentalität der Italiener geworden.
Dies wird auch in Zukunft unsere Haltung bestimmen, mit der Unterstützung des italienischen Parlaments, mit einem Konsens des Volkes, der seinesgleichen in Europa sucht.
Zwei Länder wie Deutschland und Italien müssen weiter innovatorische und verantwortungsvolle Beiträge zum Aufbau des künftigen Europa leisten. Anläßlich unseres jüngsten Zusammentreffens auf Sizilien sind wir mit Bundespräsident Rau übereingekommen, im Rahmen unserer Aufgaben zur Reifung der Erneuerungsprozesse vor allem durch die Förderung des Projekts einer Verfassungsarchitektur für Europa beizutragen.
Das Problem des völkerrechtlichen Subjektcharakters Europas ist schon auf die Tagesordnung gesetzt worden. Jetzt geht es darum, ihm eine vollkommene Form zu verleihen.
Wir brauchen uns dabei nicht an starre Schemata gebunden zu fühlen: die Begriffe Bundesstaat oder Staatenbund  verkörpern unterschiedliche Hypothesen, die in neuen, kombinierten Formen allesamt brauchbar sind, sowohl für eine bestrimmte institutionelle Konfiguration Europas als auch dafür, die Kompetenzen der verschiedenen Subjekte zu klären, die im europäischen Rahmen wirken.
Über die gemeinsame Währung sprachen wir schon viele Jahre, bevor wir sie Euro nannten, lange bevor wir eine föderale Institution wie die Europäische Zentralbank schufen. Entscheidend ist, das Ziel eines einigen, fest verbundenen Europas klar vor Augen zu haben und in der Zwischenzeit den Blick auf den Erfolg der nächstliegenden wichtigen Vereinbarungen zu richten, mit dem Elan und der Entschiedenheit, die uns durch das Bewußtsein und den Stolz der gemeinsamen europäischen Identität und das aus dem bisher Erreichten herrührende Selbstvertrauen zuwachsen.
Meine Generation hat in ihrer Jugend nicht nur den Krieg kennengelernt, sondern, was noch schlimmer ist, die Hinnahme des bewaffneten Konflikts als eine immer wiederkehrende, unvermeidliche Erscheinung im Leben Europas. Wenn die heutige Jugend beinahe distanziert und überrascht Erinnerungen aus einer Welt anhört, die unendlich fern in der Zeit scheint, dann gebührt das Verdienst vor allem der Europäischen Union, der Tatsache, dass sie es verstanden hat, Werte, die das Bewußtsein der europäischen Völker konstituieren, in klar und konkret definierte Ziele und institutionelle Strukturen zu übersetzen.
Den jungen Menschen des neuen Europa widme ich die Anerkennung, mit der mich diese glanzvolle Universität heute zu ehren gedenkt.
An sie wende ich mich mit einem eindringlichen Aufruf.
An Euch ist es, dem Prozess der europäischen Integration neue Kraft, jugendlichen Schwung zu verleihen. Es ist an Euch, alles zu tun, damit sich der Frieden in Europa verbreitet und verfestigt, damit er nicht mehr nur das Auslöschen der bewaffneten Konflikte bedeutet, sondern die volle Behauptung der Werte, die Europa in seiner tausendjährigen Geschichte zum Ausdruck gebracht hat. An Euch ist es, ein Werk zu vollenden, das die Geschichte der Menschheit prägen wird.
Es ist Zeit, Ihr jungen Menschen ganz Europas, emporzuschauen; es ist die Zeit eines großmütigen Engagements; es ist Eure Zeit.

[Bisher: Die Jugend, als dynamischer Teil der Zivilgesellschaft, hat folglich die Aufgabe, das Vertrauen in die Europäische Union zu festigen und mit ihrem Sinn für zivile und politische Verantwortung, mit ihren Gefühlen der Brüderlichkeit, den Einsatz der Parlamente und Regierungen für Europa vollauf zu unterstützen. Wenn die jungen Menschen in Europa gemeinsam die Kraft haben, nach vorn zu schauen, ehrgeizige Pläne und Ziele zu hegen, wird Europa einen entscheidenden Schritt voran tun, weil es tief in Ihrem Bewusstsein verankert sein wird.]


Conferimento della laurea honoris causa dell'Università di Lipsia
Lipsia
06 luglio 2000

Signor Presidente della Repubblica Federale di Germania,
Signor Ministro Presidente della Sassonia,
Magnifico Rettore,
Signor Sindaco,
Signore e Signori,

le nobili parole con le quali gli illustri oratori che mi hanno preceduto hanno ricordato il mio impegno a favore del processo d'integrazione europea, mi inducono a manifestarvi da subito una mia convinzione profonda.
Se siamo veramente persuasi che l'Europa è tornata alla piena coscienza della propria civiltà, allora il XXI secolo potrà essere il secolo dell'Europa, delle sue libertà fondamentali, dell'equilibrio fra solidarietà sociale e progresso economico, del rispetto dei diritti e delle regole per tutti, della sua capacità di vivere e far affermare la pace, dopo secoli di guerre fratricide.

Sono ancor oggi grato all'Università di Lipsia per aver ospitato un giovane studente italiano che dal novembre 1940 al luglio del 1941 attinse alle fonti della scuola tedesca di filologia classica di cui Lipsia, insieme a Heidelberg e Königsberg, era la culla.
Erano tempi drammatici. Ricordo bene lo sgomento di un amico di studi tedesco che, nel dirmi "vinceremo ancora altre battaglie, ma perderemo la guerra", disvelava l'esistenza di un'altra Germania che s'opponeva alla tirannide. Ma già allora avevamo la consapevolezza intuitiva che il collegamento indelebile fra cultura tedesca e italiana e valori classici sarebbe sopravvissuto all'alleanza del nazismo e del fascismo.
Le nostre due culture sono tornate a svolgere un ruolo trainante in Europa, orgogliose della propria unicità, aperte al dialogo.
I territori orientali, vittime di spaventose devastazioni, nella stessa Lipsia e ancor più duramente a Dresda, hanno accelerato la caduta del comunismo, senza violenza, dando un contributo inestimabile all'unificazione della Germania.
Sono particolarmente lieto che questa "Laurea honoris causa" mi venga conferita proprio in Sassonia ed in questa città che, dopo aver inferto una spallata decisiva al crollo del totalitarismo attraverso imponenti, pacifiche proteste popolari, è diventata protagonista dinamica della nuova realtà tedesca.

Germania ed Italia traggono motivo d'orgoglio dall'avere condiviso, negli ultimi 50 anni, un forte impegno europeista. Possiamo consolidare una sintonia già intensa e di ampio respiro.

Rendo omaggio alla determinazione con cui i Governi tedeschi del dopoguerra hanno perseguito l'obiettivo della riunificazione della Germania, coniugandolo con un grande disegno europeo.
L'ancoraggio della Germania all'Occidente voluto da Adenauer, la politica a Oriente di Willy Brandt, la trasformazione per merito di Schmidt della riconciliazione franco-tedesca in un pilastro della costruzione europea, la capacità di Kohl di promuovere, al tempo stesso, la moneta unica e la riunificazione tedesca si ispirano a un'unica lungimirante visione e la definiscono.
La caduta del muro ha aperto una nuova pagina di storia in Germania e in Europa. Per scelta condivisa da tutto l'Occidente, l'unificazione tedesca ha dato nuovo slancio all'unità del nostro continente. Avere spalancato la porta orientale dell'Europa è anche un vostro grande merito.
Guardo con soddisfazione non solo alla collaborazione italo- tedesca, cui le centinaia di migliaia d'italiani operosi in Germania hanno dato un importante apporto, ma anche al ruolo del mio Paese nel processo d'unità europea. Coerenza e costante tenacia nel perseguimento dei grandi obiettivi europei ed atlantici, affermazione della cultura della stabilità nella politica economica, attuazione convinta degli impegni per la difesa comune e per la legalità internazionale hanno contrassegnato la presenza dell'Italia nei decisivi passaggi della vicenda europea.
Fummo tra i primi ad esprimere parole di sostegno ai nostri amici tedeschi: Giuseppe Saragat, recatosi ad Auschwitz quale Presidente della Repubblica italiana, osservò "questo l'hanno fatto i nazisti non il popolo tedesco". E come non ricordare le commosse parole del Presidente Pertini al campo di concentramento di Flossenburg sul coraggioso sforzo di tanti tedeschi nella resistenza al nazismo?

Abbiamo superato insieme momenti difficili. Ricordo la comune fermezza e solidarietà in occasione del dispiegamento degli euromissili: un passaggio determinante nella resistenza vittoriosa dell'Occidente alla sfida comunista.
Assieme stiamo lavorando a fondo nei Balcani: dall'impegno per contrastare la guerra civile in Albania all'azione congiunta per consolidare la pace in Bosnia e riportarla nel Kossovo. Non ci siamo sottratti alle nostre responsabilità: la nostra presenza in quelle terre, per la loro democratizzazione e contro scelte monoetniche, costituisce un impegno di civiltà.

L'amicizia italo-tedesca è un pilastro nell'Europa. Ci unisce un ininterrotto rapporto di civiltà espresso da innumerevoli esempi: dalla filologia classica e dal pensiero filosofico, storico e giuridico, all'editoria, allo studio delle civiltà antiche, alla musica, alle arti figurative. Rinascita nazionale tedesca e Risorgimento italiano hanno avuto una comune ispirazione, furono eventi centrali per l'Europa dell'Ottocento.

Abbiamo operato con successo a che le due componenti fondamentali della nostra cultura - quella mitteleuropea e quella latina - ritrovassero lo slancio per progredire insieme nell'avanzamento della civiltà europea.
E' anche merito dell'Italia se nell'Unione Europea abbiamo raggiunto una sintesi fra l'Europa centrale e quella mediterranea. Fra le ragioni che hanno spinto l'Italia a perseguire con tenacia l'adesione all'Euro vi è stata l'esigenza di un equilibrio tra Europa centrale e meridionale.
L'Europa carolingia espresse una prima, ancorché ristretta, fisionomia europea: siamo più fiduciosi nell'avvertire oggi che la dimensione nordica, quella mitteleuropea e quella mediterranea stanno diventando aspetti complementari di una realtà sempre più indivisibile.
Per questo come Ministro del Tesoro volli l'immagine di Castel del Monte sull'Euro che circolerà in Italia a partire dal gennaio del 2002 in omaggio a Federico II, imperatore al tempo stesso tedesco e romano, che incarnò un ideale di sovranazionalità, oscurato successivamente da troppi lunghi periodi di nefasta contrapposizione. Poche settimane fa, insieme con il Presidente Rau, abbiamo sostato in raccoglimento di fronte alla sua tomba nel Duomo di Palermo.

Il ricordo delle motivazioni ideali di quelle antiche vicende stimola forme avanzate d'integrazione fra gli Stati membri dell'Unione Europea in una sfida presente da molti decenni nello spirito europeo.
Si leggono con un fremito le parole di Benedetto Croce "a quel modo che un napoletano dell'antico regno o un piemontese del regno subalpino si fecero italiani non rinnegando l'essere loro anteriore ma innalzandolo e risolvendolo in quel nuovo essere, così e francesi e tedeschi e italiani e tutti gli altri s'innalzeranno a europei e i loro pensieri indirizzeranno all'Europa e i loro cuori batteranno per lei come prima per le patrie più piccole".
Così scriveva nel 1931 Benedetto Croce, faro che ha illuminato dal centro del Mediterraneo una landa resa desolata dalla dittatura, e che si è alimentato del pensiero dei grandi della filosofia e della cultura tedesca. Il libro, dal quale ho tratto la citazione, si apre con la dedica di Croce a Thomas Mann, che negli stessi anni ammoniva "non vogliamo un'Europa che continui a mantenere il proprio nome solamente in senso storico".

Signor Presidente,
la costruzione europea è ora giunta a una svolta decisiva che va affrontata con coerenza, unità, pragmatismo, flessibilità; si è proposta per l'anno 2000 scadenze fondamentali.
Il crinale fra successo e insuccesso è sottile.
Salvaguardia dell'identità nazionale e superamento della sovranità sono riferimenti solo apparentemente contraddittori, in realtà complementari e necessari ambedue all'avanzamento dell'Europa.
Nell'appello che ho rivolto al Parlamento polacco pochi mesi fa ho detto che "la storia ci ha affidato il compito di comporre l'unità dell'Europa" e ho aggiunto che "l'unicità dell'esperienza europea, che prima di tutto è quella di aver imparato a convivere tra diversità, costituisce anche la chiave del suo avvenire".
L'unificazione dell'Europa non richiede la cancellazione delle nostre amate Patrie; anzi ne protegge l'identità e l'autonomia in un mondo sempre più globalizzato. A un anno e mezzo dall'inizio della circolazione dell'Euro, questo cruciale appuntamento rende necessaria l'accelerazione della spinta integrativa. L'euro non può restare isolato, orfano.
Nella storia dell'integrazione europea non vi sono sempre stati progressi lineari. Abbiamo conosciuto pause, incertezze, accelerazioni. Vi sono sempre stati paesi che si sono spinti più avanti, prima di altri, sulla via dell'unificazione.
Ferve ormai il dibattito in numerosi Paesi d'Europa, a cominciare dalla Germania, per non procrastinare oltre la necessaria definizione degli obiettivi e delle responsabilità dell'Europa nei confronti di se stessa e dei popoli vicini. E' un dibattito ricco di contenuti che evoca una comunanza di destini, vivificata dalla forza propulsiva ed animatrice di un'idea, e che sta ormai acquisendo il profilo di un dibattito costituente.
Questo non è dunque il momento delle pause, bensì di scelte coraggiose e di grande respiro. La forza di un'idea può essere inarrestabile, può trasformare miraggi in mete ben definite. Robert Schuman e Alcide De Gasperi dicevano che l'Europa "si farà per realizzazioni concrete creando intanto una solidarietà di fatto".

La complessa calendarizzazione del disegno europeo - riforma istituzionale, allargamento, creazione di uno spazio giuridico comune, politica estera e di difesa, governo dell'economia - richiede, per la sua attuazione, un alto sentire ed una forte carica propulsiva. Innanzitutto questa: il diritto ad una integrazione più stretta fra i Paesi che sono in grado di farlo, che vogliono farlo, prevedendo comunque la possibilità di un ricongiungimento per chiunque lo voglia.

Guardo inoltre con grande aspettativa alla Carta Fondamentale dei Diritti dell'Unione Europea. Senza la coscienza e l'orgoglio di essere cittadini europei, senza l'accettazione della Carta come riferimento essenziale per i Governi, il nostro impegno rischia di essere meno fecondo.
Mi sento incoraggiato dalla consapevolezza di parlare in un Land, in una città che ha mantenuto integra la sua identità, sopravvissuta a ben due totalitarismi nell'arco di poco più di mezzo secolo, e dalle recenti nobili parole del Presidente Rau sulla necessità di "vincere l'incertezza e la paura": gli ideali di libertà e dei diritti dell'uomo sono indispensabili per portare la Carta al centro della coscienza europea.

Sono sicuro che la volontà riformatrice degli europei saprà trovare un punto d'incontro fra l'indispensabilità dell'integrazione e l'audacia dell'allargamento.

La sovranazionalità costituirà motivo di progressi per l'Europa: in importanti campi la sovranità nazionale è già stata superata. Il funzionamento delle istituzioni europee esistenti impone il superamento di paralizzanti norme formalmente paritarie. E' un percorso lungo il quale avanzare anche con il sostegno delle nostre opinioni pubbliche. A maggior ragione non possiamo essere insensibili ai saggi appelli del Parlamento Europeo per una riforma ambiziosa dei Trattati.

L'allargamento non è solo un obbligo derivante dalla stessa storia europea; segnala alla comunità internazionale che l'individualità e l'autorevolezza dell'Europa stanno diventando un fatto compiuto. L'allargamento è la capacità di realizzare la convivenza pacifica fra i popoli europei. Esso presuppone una riforma istituzionale che rafforzi il ruolo e l'efficacia della Commissione nell'assolvimento integrale dei compiti indicati con chiarezza nei Trattati, e che estenda i margini di sovranazionalità. Senza che ciò cancelli l'identità delle singole nazioni.

L'integrazione europea si sta ampliando: da economica e monetaria ad autentico legame di solidarietà democratica. Questo processo, come dissi all'Università di Bologna nel febbraio scorso, ha bisogno d'una Costituzione europea: essa è necessaria per dimostrare che la fonte ultima della legittimità delle istituzioni nell'Unione Europea risiede nei cittadini; è necessaria perché non può esistere identità europea senza un'adesione piena a valori che includano la lotta alla xenofobia ed il rispetto delle minoranze; è necessaria per proiettare i valori fondamentali di democrazia, di libertà oltre il perimetro dell'Unione Europea, verso tutti i Paesi che sollecitino un ancoraggio con l'Unione.
Della Costituzione europea possiamo definire sin d'ora i due cruciali nuclei: una prima parte che farà proprio il contenuto della Carta dei Diritti Fondamentali; una seconda che individui le sfere di competenza e di responsabilità non solo per gli organi dell'Unione ma per i soggetti istituzionali (dai Comuni, alle Regioni, agli Stati) che partecipano alla vita associativa europea.

L'Europa è già un'entità politica capace d'agire, all'interno ed all'esterno, nei settori dove gli Stati non hanno la capacità d'operare da soli. Vorrei richiamare alcune aree dove sviluppare sin da ora più decisamente la vocazione europea e perseguire ulteriori traguardi:
- la capacità di governo dell'Unione, necessaria al completamento della moneta, va consolidata con il rafforzamento del governo centrale dell'economia: l'Euro 11 può accrescere la sua autorevolezza attraverso il metodo delle analisi comuni, l'indicazione delle soluzioni appropriate, la verifica della loro autonoma ma vincolante attuazione da parte dei singoli governi;
- la cooperazione rafforzata va posta al centro del consolidamento istituzionale: sia attraverso le possibilità offerte dal Trattato di Amsterdam, sia immaginando forme più ardite di cooperazione nel settore della politica estera e di sicurezza comune e di difesa;
- un'identità culturale che non guardi solo alla pur essenziale tutela della nostra eredità storica ed artistica ma che rappresenti una sfida affascinante, per renderla più feconda e per consolidare il sentimento di appartenenza a una comune civiltà.

Stiamo affrontando la più grande impresa di stabilizzazione politica mai tentata in Europa, perché non più basata sulla ricerca di equilibri di potenza ma sulla comunanza di valori e di istituzioni. Questo è il senso profondo della pace europea.

Non è detto, va ripetuto, che le tappe di questo processo debbano essere uguali per tutti e contemporaneamente. E' necessario lo stimolo, impegnato e consapevole, di un nucleo di Stati capace di trasformare in un vincolo sempre più stringente il nesso già largamente avvertito fra interesse nazionale ed integrazione europea.

Se poi ci si chiede quali siano gli Stati che possono prendere l'iniziativa di forme più avanzate di integrazione, la risposta è semplice: quanti, a partire dai Paesi fondatori, siano disposti e pronti a parteciparvi.
L'impegno e la stabilità dell'Italia sono fuori discussione: abbiamo sempre saputo prendere posizione, con senso di responsabilità e con fermezza, su tutte le questioni decisive dell'Europa. Siamo sempre stati in prima linea nella costruzione del consenso europeo. Abbiamo pagato dei prezzi quando si è rivelato necessario. Stiamo mantenendo gli impegni assunti al momento di entrare nell'euro: il rapporto fra deficit e PIL è all'uno e mezzo per cento e scenderà ancora, verso il pareggio. La cultura della stabilità monetaria è divenuta componente essenziale della mentalità degli italiani.

Sarà questo, anche in futuro, il nostro comportamento, con il sostegno del Parlamento italiano, con un consenso di popolo che non ha l'eguale in Europa e che avverto, anche fra le maggiori forze politiche, sull'avviato dibattito della Costituzione europea.

Due Paesi come Germania ed Italia devono continuare a dare apporti innovativi e responsabili alla costruzione della futura Europa. In occasione del nostro recente incontro in Sicilia, abbiamo convenuto con il Presidente Rau di contribuire, nell'ambito delle nostre funzioni, alla maturazione dei processi innovativi, incoraggiando in primo luogo il progetto di un'architettura costituzionale europea: non è più in gioco il "se", ma il "quando".

Il problema della soggettività internazionale dell'Europa è già posto. Si tratta adesso di dargli una forma compiuta.

Non dobbiamo sentirci vincolati da schemi rigidi: i concetti di Bundesstaat o Staatenbund prefigurano ipotesi diverse, utilizzabili tutte, in forme nuove e composite, sia per una definita configurazione istituzionale dell'Europa sia per chiarire le competenze dei diversi soggetti che operano nell'ambito europeo.
Abbiamo cominciato a parlare della moneta unica molti anni prima di chiamarla euro, ben prima di aver dato corpo a una istituzione federale quale è la Banca centrale europea. L'importante è aver chiaro il traguardo di un'Europa unita e coesa, e mirare intanto al successo dei prossimi cruciali appuntamenti, con lo slancio e con la determinazione, suscitati dalla coscienza e dall'orgoglio della comune identità europea e dalla fiducia ispirata dai traguardi già raggiunti.

Nella sua gioventù la mia generazione ha conosciuto non solo la guerra ma, ancor peggio, l'accettazione del conflitto armato come dato ricorrente, inevitabile della vita europea. Se la gioventù di oggi può ascoltare, quasi con distacco e stupore, ricordi provenienti da un mondo che sembra lontanissimo nel tempo, il merito va soprattutto all'Unione Europea, all'aver saputo tradurre, in obiettivi chiaramente e concretamente definiti e in strutture istituzionali, valori costitutivi della coscienza dei popoli europei.

Ai giovani della nuova Europa dedico il riconoscimento di cui questa gloriosa Università ha voluto oggi onorarmi.

A loro rivolgo un forte appello.

Sta a voi infondere nuova linfa, giovanile slancio, nel processo di integrazione europea.


Sta a voi far sì che la pace europea si diffonda e si consolidi, che essa significhi non solo spegnimento dei conflitti armati, ma affermazione piena dei valori che l'Europa nella sua millenaria storia ha espresso.
Sta a voi portare a compimento un'opera che segnerà la storia dell'umanità.
E' tempo, giovani di tutta Europa, di guardare alto. E' tempo di generoso impegno. E' il vostro tempo.



* * * * *


LAUDATIO
PER IL SIGNOR PRESIDENTE DELLA REPUBBLICA ITALIANA
CARLO AZEGLIO CIAMPI
PRONUNCIATA DAL PRESIDE DELLA FACOLTÀ DI
SCIENZE ECONOMICHE DELL'UNIVERSITÀ DI LIPSIA
PROF. HANS GÜNTHER RAUTENBERG
IN OCCASIONE DEL CONFERIMENTO DELLA
LAUREA "HONORIS CAUSA"

LIPSIA, 6 LUGLIO 2000

La Facoltà di Scienze Economiche di questa Università onora nella persona del Dr. Carlo Azeglio Ciampi un esperto di politica monetaria ed economica, che grazie alla Sua coerente politica fondata su di una profonda conoscenza nel campo economico e scientifico ha avviato e realizzato il risanamento e la riforma dell'economia italiana.
Nello stesso tempo, con questa politica coraggiosa, Egli ha fornito un contributo decisivo all'Unione economica e monetaria europea. E' stata così promossa la coesione tra i Paesi fondatori dell'integrazione europea da un lato, e accelerato l'approfondimento dello stesso processo di integrazione.
L'Insignito nacque a Livorno nel 1920. Una borsa di studio Gli offrì l'opportunità di perfezionarsi in filologia classica e di studiare la lingua e la letteratura tedesca presso la nostra Università di Lipsia. Egli poi portò a termine questo ciclo di studi nel 1941 alla Scuola Normale di Pisa.
Successivamente concluse i Suoi studi universitari in diritto e scienze economiche presso Università di Pisa, col conseguimento della laurea in Giurisprudenza nel 1946. Già nello stesso anno l'Insignito iniziò la sua attività presso la Banca Centrale Italiana, la Banca d'Italia, alla quale rimase legato sino al 1993 con incarichi molteplici e di crescente responsabilità.
Questo cursus honorum in una delle più importanti Istituzioni della politica valutaria e monetaria nazionale ed internazionale non riguarda solo la Sua progressione di carriera: infatti, i Suoi incarichi direttivi nell'ambito della Banca d'Italia a partire dal 1960 e specialmente dal 1973 hanno costituito per l'Insignito una sfida e l'occasione per partecipare direttamente alla determinazione dei tre ambiti della politica valutaria, monetaria e dei cambi.
In tal modo, Gli è stato di sicuro giovamento l'aver conosciuto a fondo l'attività della Banca Centrale in tutti i suoi settori.
Dopo averne diretto per alcuni anni l'Ufficio Studi, venne nominato Segretario generale nel 1973, Vice Direttore generale nel 1976, Direttore generale nel 1978 e Governatore della Banca d'Italia nonché Presidente dell'Ufficio Italiano dei Cambi nel 1979. In tal modo l'Insignito partecipò direttamente non soltanto alla ridefinizione dell'Ordinamento valutario internazionale, dopo il passaggio ad un sistema di cambi flessibili, ma anche alla configurazione dell'integrazione delle politiche valutarie in Europa, che era stata tratteggiata con il piano Werner nel 1970 e condusse nel 1972 al "serpente nel tunnel" e nel 1973 al sistema di cambi europeo. La volontà dell'Italia di far parte di questo processo di integrazione fu coronata da successo nel 1979, allorché aderì al neocostituito sistema monetario europeo.
In questo lasso di tempo l'Insignito non solamente influenzò la politica monetaria e valutaria italiana, per rendere possibile l'aggancio al processo di integrazione europeo. Egli partecipò, inoltre, direttamente, alla definizione della politica monetaria e valutaria internazionale. La fine del sistema di cambi fissi di Bretton Woods venne seguita non solo dal passaggio a sistemi di cambi flessibili, ma anche dalla ridefinizione degli obiettivi della politica monetaria e valutaria. L'Insignito prese parte attiva a questo importante compito nazionale ed internazionale, in molteplici Istituzioni a livello internazionale ed europeo ed in molteplici incarichi di rilievo: Presidente del Comitato dei Governatori delle Banche Centrali della Comunità Europea e Presidente del Fondo Europeo per la Cooperazione Monetaria (FECOM) nel 1982 e nel 1987; Vice Presidente della Banca per i Regolamenti Internazionali dal 1994 al 1996; Presidente del Comitato ad Interim del Fondo Monetario Internazionale (dall'ottobre 1998 al maggio 1999).
In questo periodo movimentato per l'ordine valutario internazionale, contraddistinto dagli sforzi per un coordinamento delle politiche valutarie ed economiche, al quale l'Italia partecipò attivamente, furono intrapresi energici passi per approfondire l'integrazione europea.
Queste misure hanno modificato in modo strutturale la portata dell'integrazione europea influenzando così, in modo decisivo, le possibilità e le modalità della politica valutaria ed economica nazionale. E sempre l'Istituzione della Banca d'Italia ed i componenti del suo nucleo dirigente svolsero un ruolo trainante.
Un ruolo diretto, in quanto essi rinnovarono o modificarono la politica valutaria e monetaria italiana; un ruolo indiretto perché, dopo l'uscita dalla Banca d'Italia, attuarono nella sfera politica la riforma della politica e della politica economica italiana.

Tutte queste responsabilità vennero assunte dall'Insignito, che realizzò delle riforme cui soltanto in pochi credevano. L'Insignito prese parte in modo determinante a tutte queste scelte politiche. Senza la Sua personalità, la Sua professionalità e la Sua credibilità in Italia e all'estero e sui mercati finanziari, numerose riforme di ampia portata non sarebbero state possibili.
Due settori emergono in modo particolare: la realizzazione del mercato interno ed il concepimento e l'attuazione dell'Unione monetaria europea. In entrambi i settori l'Insignito ha avuto grandi meriti sia per l'Italia che per l'integrazione europea.
L'ampiezza della responsabilità e anche il contributo dell'Insignito possono essere descritti nel modo più evidente con riferimento all'Unione monetaria europea, nella Sua veste di Governatore della Banca d'Italia e all'interno della Comunità Europea come Presidente del Comitato dei Governatori delle Banche Centrali:
- Fondazione del Sistema Monetario Europeo con la partecipazione italiana;
- Iniziativa per il rilancio del progetto di Unione Monetaria Europea;
- Partecipazione al Comitato di Valutazione dell'Unione monetaria ed economica, il cui Presidente e Presidente della Commissione, Jacques Delors, presentò nel 1989 il "Rapporto sull'Unione economica e monetaria nella Comunità Europea".
Su questa base ebbe inizio il 1° luglio 1990, in parallelo con la creazione dell'Unione monetaria tedesca, la prima fase dell'Unione monetaria Europea.
Nell'ambito del citato "Comitato Delors", l'Insignito fornì un contributo rilevante all'elaborazione del rapporto sulla Politica Monetaria europea nella fase di transizione all'Unione Monetaria ("An operational framework for an integrated monetary policy in Europe", April 1989).
Troppo spesso si tende a dimenticare la portata della decisione legata all'inizio della prima fase dell'Unione Monetaria Europea, il 1° luglio 1990: la convertibilità delle valute tra quasi tutti i Paesi comunitari. Ciò ebbe una duplice rilevanza.
In primo luogo terminò in tal modo un'intera epoca di controlli sul movimento dei capitali, che per decenni si praticavano sulle valute comunitarie. Proprio in Italia era radicata l'idea che tali limitazioni fossero necessarie per permettere il perseguimento di una politica monetaria autonoma con bassi tassi d'interesse, i quali avrebbero aiutato a diminuire l'onere per interessi dell'elevato debito pubblico.
In secondo luogo, tale decisione significò il superamento di un importante punto controverso nella strategia verso l'Unione monetaria: l'accordo sulla libertà di circolazione dei capitali costituisce il primo e decisivo passo in tal senso. Quale Responsabile dell'Ufficio Italiano dei Cambi, l'Insignito svolse un ruolo fondamentale in questa tappa verso l'integrazione, non solo in Italia ma anche nella Comunità Europea.
Seguirono le trattative per i Trattati di Maastricht, che fra l'altro imposero l'indipendenza politica della Banca d'Italia. L'Insignito ha partecipato direttamente a questo compito, nelle Sue alte responsabilità, in due modi: come Governatore della Banca d'Italia: tra il 1993 ed il 1994, come Presidente del Consiglio dei ministri, e soprattutto nella fase decisiva dal 1996 al maggio 1999, come Ministro del Tesoro e Ministro del Bilancio di diversi Governi italiani.
Il processo di integrazione Monetaria europea e di partecipazione dell'Italia all'Unione Monetaria Europea è sempre stato conflittuale e difficile. Il superamento della crisi valutaria nel 1992 e il consolidamento dell'economia italiana e dell'elevato debito pubblico richiedevano lungimiranza, chiarezza concettuale, credibilità ed audacia politica.
Queste premesse si sono tutte riunite, in quegli anni particolarmente movimentati per l'Italia, solo in poche Istituzioni ed in poche personalità - soprattutto nella Banca d'Italia e nei suoi Governatori. La stabilità politica, economica e valutaria dell'Italia negli anni '90 venne largamente determinata da questi ultimi. Per quanto riguarda la cultura politica in Italia, ciò viene a dimostrare che in quel Paese, in "tempi di crisi" sono stati affidati compiti di governo alti ed altissimi anche a personalità quasi estranee alla politica. Nello stesso tempo il passaggio dell'Insignito dalla Banca d'Italia al Governo dimostra quanto possa essere positivo il coniugarsi in una sola persona di una competenza professionale profondamente radicata nella preparazione teorica, esperienze di politica economica e valutaria maturate in lunghi anni, con l'impegno fattivo verso l'integrazione europea e un grande coraggio politico.
La Facoltà di Scienze economiche dell'Università di Lipsia è convinta che il consolidamento dell'economia italiana e l'ingresso dell'Italia nell'Unione Monetaria Europea avrebbero preso un altro corso senza la Personalità che oggi viene qui onorata. E' probabile anche che, senza di Ella, l'Unione Monetaria Europea avrebbe oggi un altro volto.
L'Insignito, come Governatore della Banca d'Italia, risolse i problemi della crisi valutaria del settembre del 1992; nel 1993 Egli, come Presidente del Consiglio dei ministri, dovette affrontare ulteriori difficoltà economiche. Quando a partire dal 1996 e per circa quattro anni assunse l'incarico di Ministro del Tesoro, aveva già avviato, come Presidente del Consiglio dei ministri, una svolta politica significativa: la riforma della legge elettorale. Al contempo Egli promosse la riforma della struttura economica italiana, creando il contesto per la lotta all'inflazione. Questa era una condizione necessaria per raggiungere il risanamento dell'economia italiana ed in tal modo adempiere ai criteri di convergenza del Trattato di Maastricht. L'adeguamento automatico dei salari all'inflazione (scala mobile) nei contratti collettivi di lavoro venne abolito. Fondamentale a questo fine fu l'accordo tra Governo e parti sociali del luglio 1993.
L'Insignito portò avanti questo corso di rinnovamento e risanamento con molta abilità, molto coraggio e molto ottimismo. Tutte queste virtù erano invero necessarie: chi mai avrebbe infatti immaginato nel 1995 che l'Italia avrebbe potuto adempiere ai criteri di convergenza nel 1998 ed entrare nell'Unione Monetaria Europea nel 1999.
Questa impresa erculea venne seguita con scetticismo in Germania, sia dagli ambienti politici che accademici.
L'Insignito non ha solo risanato il bilancio pubblico italiano. Egli ha introdotto altre riforme fondamentali: in primis la privatizzazione delle imprese di Stato. In tal modo Egli ha condotto l'economia italiana al rispetto dei criteri di convergenza. Egli ha anche rinnovato la struttura economica del Paese e posto le basi perché l'Italia si allinei meglio anche ai criteri economici del Trattato istitutivo della Comunità Europea, vale a dire quelli relativi ad una "economia di mercato aperta con libera concorrenza".
Con questo impegno personale e con questi provvedimenti l'Insignito è riuscito a convincere le Istituzioni europee della capacità dell'Italia di aderire all'Unione monetaria. Prima ancora, i mercati finanziari avevano chiaramente indicato che valutavano positivamente il percorso del Paese e che si attendevano che l'Italia diventasse membro dell'Unione Monetaria. La riduzione dei tassi d'interesse in tal modo realizzata ha facilitato a sua volta il risanamento. Premessa di quest'ultimo, tuttavia, è l'insieme dei provvedimenti assunti nel Suo ruolo politico dall'Insignito.
In sintesi, la Facoltà di Scienze economiche è giunta alle seguenti conclusioni:
- che l'Insignito, nella Sua lunga esperienza presso la Banca Centrale ha contribuito in modo determinante alla ridefinizione dell'Ordinamento monetario internazionale, ma soprattutto di quello europeo;
- che l'Insignito, nel corso dei Suoi incarichi di Presidente del Consiglio dei ministri e Ministro del Tesoro, ha risanato e riformato in modo strutturale l'economia italiana. Per questi grandi meriti per l'integrazione europea e per il miglioramento del sistema economico, la Facoltà di Scienze Economiche dell'Università di Lipsia onora il

Dr. Carlo Azeglio Ciampi
Presidente della Repubblica Italiana

conferendogli il titolo di
Dottore in Scienze Politiche (Doctor rerum politicarum) honoris causa.


* * * * *

SALUTO DI BENVENUTO DEL RETTORE DELL'UNIVERSITÀ DI LIPSIA
PROFESSORE VOLKER BIGL

LIPSIA, 6 LUGLIO 2000


SIGNOR PRESIDENTE DELLA REPUBBLICA ITALIANA,
SIGNORA CIAMPI,
SIGNOR PRESIDENTE DELLA REPUBBLICA FEDERALE DI GERMANIA,
SIGNOR MINISTRO PRESIDENTE DELLA SASSONIA,
SIGNOR SINDACO,
SIGNORE E SIGNORI,

SIAMO QUI RIUNITI NELL'ILLUSTRE SALA CONSILIARE DEL VECCHIO MUNICIPIO DELLA NOSTRA CITTÀ IN OCCASIONE DEL CONFERIMENTO DA PARTE DELLA FACOLTÀ DI SCIENZE ECONOMICHE DELL'UNIVERSITÀ DI LIPSIA DELLA LAUREA HONORIS CAUSA AL PRESIDENTE DELLA REPUBBLICA ITALIANA, DOTTOR CARLO AZEGLIO CIAMPI.
SONO LIETO DI POTERVI SALUTARE CORDIALMENTE IN NOME DELLA FACOLTÀ DI SCIENZE ECONOMICHE, DEL SENATO ACCADEMICO E DEL RETTORATO DELL'UNIVERSITÀ DI LIPSIA. E' UN GRANDE ONORE PER IL NOSTRO ATENEO CHE TANTE ILLUSTRI PERSONALITÀ DI ENTRAMBI I PAESI, DEL LAND DELLA SASSONIA E DELLA CITTÀ DI LIPSIA ABBIANO VOLUTO ACCOGLIERE COSÌ NUMEROSE IL NOSTRO INVITO A QUESTA CERIMONIA ACCADEMICA.
IN PARTICOLAR MODO SIAMO ONORATI E AL CONTEMPO LIETI CHE LEI, SIGNOR PRESIDENTE, ABBIA VOLUTO ACCETTARE L'ONORIFICENZA OFFERTALE DALLA NOSTRA FACOLTÀ DI SCIENZE ECONOMICHE E SIA PRESENTE QUI OGGI, INSIEME ALLA SUA CONSORTE, IN OCCASIONE DEL CONFERIMENTO DELLA LAUREA HONORIS CAUSA. PER QUESTO LE SONO PARTICOLARMENTE GRATO.
QUESTA OCCASIONE RAPPRESENTA UN GRANDE E MEMORABILE GIORNO PER L'UNIVERSITÀ DI LIPSIA, E NOI TUTTI SIAMO ORGOGLIOSI E LIETI DI POTER ONORARE OGGI, IN LEI, UNO DEI GRANDI ARTEFICI DELL'INTEGRAZIONE EUROPEA.
OGGI, DOPO SESSANT'ANNI DAL SUO PRIMO SOGGIORNO QUI A LIPSIA DA STUDENTE, LEI FA RITORNO, PER COSÌ DIRE, ALLA SUA ALMA MATER LIPSIENSIS. ALLORA L'ATENEO DI LIPSIA CONTAVA APPENA 3.400 STUDENTI. LA CITTÀ E LA SUA UNIVERSITÀ ERANO GIÀ SEGNATE DAL NAZIONALSOCIALISMO E DALLA GUERRA. L'IMPONENTE COMPLESSO ARCHITETTONICO DELL'UNIVERSITÀ, CON L'AUGUSTAEUM E LA PAULINERKIRCHE, LA CHIESA DELL'UNIVERSITÀ, SI ERGEVA ANCORA INTATTO A ORNARE IL LATO OCCIDENTALE DELL'AUGUSTUS-PLATZ, PROPRIO NEL CUORE DELLA CITTÀ. NEL BOMBARDAMENTO DELLA NOTTE TRA IL 3 E IL 4 DICEMBRE DEL 1943 L'AUGUSTAEUM E L'EDIFICIO PRINCIPALE DELL'UNIVERSITÀ FURONO RIDOTTI IN CENERE. QUELLO CHE ERA RIMASTO DEL COMPLESSO DELL'UNIVERSITÀ SULL'AUGUSTUS-PLATZ, INSIEME ALLA PAULINERKIRCHE, ANCH'ESSA RIMASTA MIRACOLOSAMENTE INTATTA, VENNE FATTO SALTARE, IL 30 MAGGIO 1968, CON UN GESTO DI PURO ARBITRIO, UN GESTO BARBARO SENZA PRECEDENTI, AD OPERA DEL REGIME COMUNISTA.
E' MIA FERMA SPERANZA CHE PROPRIO IN QUESTO PUNTO NEVRALGICO NEL CUORE DELLA CITTÀ POSSA RINASCERE ENTRO IL 2009, ANNO IN CUI VERRÀ CELEBRATO IL SEICENTESIMO ANNIVERSARIO DELLA FONDAZIONE DELL'ATENEO, UN NUOVO CENTRO RAPPRESENTATIVO, SIMBOLO DELLA VITALITÀ INTELLETTUALE DELLA NOSTRA UNIVERSITÀ.
NEL 1989-90, L'ANNO DELLA RIVOLUZIONE PACIFICA IN GERMANIA, CUI HANNO CONTRIBUITO IN MISURA NON INDIFFERENTE I CITTADINI DI LIPSIA, ATTRAVERSO LE LORO IMPONENTI MANIFESTAZIONI, ALL'UNIVERSITÀ DI LIPSIA ERANO ISCRITTI 10.500 STUDENTI. OGGI IL NUMERO DEGLI ISCRITTI AL NOSTRO ATENEO È SALITO A CIRCA 25.000; TESTIMONIANZA DELLA SEMPRE CRESCENTE ATTRAZIONE CHE IL NOSTRO ATENEO ESERCITA SUGLI STUDENTI È IL FATTO CHE LO SCORSO SEMESTRE ABBIAMO DOVUTO RESPINGERE, IN BASE AL NOSTRO REGOLAMENTO INTERNO D'AMMISSIONE, BEN 3000 RICHIESTE D'ISCRIZIONE. A LIPSIA GLI STUDENTI POSSONO SCEGLIERE, OGGI, TRA BEN 170 CORSI DI STUDI DIFFERENTI.
SIAMO ORGOGLIOSI CHE L'UNIVERSITÀ DI LIPSIA, DOPO IL COMPLESSO RINNOVAMENTO NEL PERSONALE E NELLE STRUTTURE COMPIUTOSI NEL CORSO DEGLI ULTIMI DIECI ANNI, SI SIA RIMESSO IN CAMMINO PER RICONQUISTARE IL POSTO CHE LE SPETTA NEL CONCERTO DELLE UNIVERSITÀ TEDESCHE ED EUROPEE. E' CON GRANDE GIOIA E CORDIALITÀ CHE LE DO QUINDI IL BENVENUTO NELLA SUA UNIVERSITÀ.
ANCHE IL FATTO CHE LEI, SIGNOR PRESIDENTE DELLA REPUBBLICA FEDERALE, ABBIA VOLUTO ACCOGLIERE IL MIO INVITO E SIA PRESENTE ALLA CERIMONIA ACCADEMICA ODIERNA È PER L'UNIVERSITÀ DI LIPSIA MOTIVO DI GRANDE ONORE E GIOIA. NELLA SUA PRESENZA VEDIAMO INFATTI NON SOLO L'ESPRESSIONE DELLA SUA GRANDE STIMA PER L'INSIGNITO E DELLA SUA ADESIONE ALLA DECISIONE PRESA DALLA FACOLTÀ DI SCIENZE ECONOMICHE E DAL SENATO ACCADEMICO, MA ANCHE UN SEGNALE DEL SUO ATTACCAMENTO ALL'ATENEO DI LIPSIA, CHE, DOPO HEIDELBERG È IL PIÙ ANTICO NEL NOSTRO PAESE.
LEI STESSO IN OCCASIONE DELLA PRIMA VISITA DI STATO DEL PRESIDENTE CIAMPI A BERLINO HA SOTTOLINEATO ESPRESSAMENTE IL PARTICOLARE LEGAME ESISTENTE TRA L'ITALIA E LA GERMANIA NEL PROCESSO DI UNIFICAZIONE EUROPEA, RENDENDO OMAGGIO ALL'IMPORTANTE RUOLO SVOLTO DALL'INSIGNITO IN TALE PROCESSO. ANCHE A LEI, SIGNOR PRESIDENTE FEDERALE, IL NOSTRO CORDIALE BENVENUTO.
LA FACOLTÀ DI SCIENZE ECONOMICHE DELL'UNIVERSITÀ DI LIPSIA CONFORMEMENTE ALLA TRADIZIONE DEL NOSTRO ATENEO E NEL RISPETTO DELL'ORDINAMENTO DI FACOLTÀ PER L'ASSEGNAZIONE DELLE LAUREE, CON IL CONFERIMENTO ODIERNO DELLA LAUREA HONORIS CAUSA RENDE OMAGGIO INNANZITUTTO, E TENGO A SOTTOLINEARLO IN MODO PARTICOLARE, AI MERITI SCIENTIFICI DI CARLO AZEGLIO CIAMPI, ILLUSTRE ESPERTO DI ECONOMIA E TEORIA MONETARIA NONCHÉ DOTTORE IN SCIENZE GIURIDICHE, NON VOLENDO PERÒ DIMENTICARE GLI ENORMI MERITI DELL'INSIGNITO COME UOMO POLITICO O COME PRESIDENTE DELLA REPUBBLICA ITALIANA.
IL PRESIDE DELLA FACOLTÀ, PROFESSOR RAUTENBERG, AVRÀ MODO DI MOTIVARE AMPIAMENTE QUESTA DECISIONE NELL'ELOGIO CHE PRONUNCERÀ TRA POCO. TUTTAVIA, DAL MOMENTO CHE L'OMAGGIO ALL'UOMO DI SCIENZA SAREBBE IMPERDONABILMENTE INCOMPLETO E INGIUSTIFICABILE SENZA IL RIFERIMENTO ALL'OPERA E ALL'INFLUENZA SIA DEL GOVERNATORE DELLA BANCA D'ITALIA, CARICA RICOPERTA DAL PRESIDENTE CIAMPI PER MOLTI ANNI, SIA DEL MINISTRO DEI BILANCIO E DELL'ECONOMIA, SIA DEL PRESIDENTE DEI CONSIGLIO DEI MINISTRI, SIA INFINE, DAL 1999, DEL PRESIDENTE DELLA REPUBBLICA ITALIANA, SONO PROFONDAMENTE GRATO A LEI, SIGNOR MINISTRO PRESIDENTE, PROFESSAR BIEDENKOPF, PER AVERE ACCETTATO IL MIO INVITO A TRIBUTARE, NELL'AMBITO DELLA CERIMONIA ODIERNA, QUASI UN SECONDO ELOGIO, RENDENDO CONTO ANCHE DI QUESTO ASPETTO DELL'OPERA DEL PRESIDENTE CIAMPI, VALE A DIRE DELLA TRADUZIONE E DELLA REALIZZAZIONE DELLE SUE CONCEZIONI TEORICHE NELLA PRASSI POLITICA.
E LEI, SIGNOR MINISTRO PRESIDENTE, È DOPPIAMENTE LEGITTIMATO, SECONDO ME, A FARLO, DA UN IATO IN QUANTO MINISTRO PRESIDENTE DEL NOSTRO LAND, CHE NON SOLO SEGUE DA VICINO I PROCESSI DI INTEGRAZIONE, TRASFORMAZIONE E SVILUPPO ECONOMICI IN GERMANIA E IN EUROPA, MA DA DIECI ANNI A QUESTA PARTE, DOPO LA CADUTA DEL MURO, HA ANCHE CONTRIBUITO ATTIVAMENTE A REALIZZARLI; DALL'ALTRO IN QUANTO DOCENTE UNIVERSITARIO E UNO DEI PRIMI PROFESSORI OSPITI PRESSO LA FACOLTÀ DI SCIENZE ECONOMICHE DEL NOSTRO ATENEO DOPO IL 1989, CHE SI È OCCUPATO DIRETTAMENTE DELLE QUESTIONI SUCCITATE NELLA SUA ATTIVITÀ SCIENTIFICA. ANCHE A LEI IL MIO VIVO RINGRAZIAMENTO PER LA SUA PRESENZA E PER LA SUA PARTECIPAZIONE A QUESTA CERIMONIA.
IL MIO PARTICOLARE SALUTO VA POI AL SINDACO DELLA CITTÀ DI LIPSIA, WOLFGANG TIEFENSEE, CHE L'UNIVERSITÀ VENGA NUOVAMENTE OSPITATA QUI IN QUESTA SPLENDIDA E ANTICA SALA CONSILIARE STA A SIGNIFICARE PER NOI MOLTO DI PIÙ DI UNA QUASI OVVIA COLLABORAZIONE FRA ISTITUZIONI DIFFERENTI; STA SEMMAI A SIMBOLEGGIARE COME LA CITTÀ E L'UNIVERSITÀ STIANO RIAPRENDO UN NUOVO CAPITOLO DELLA LORO TRADIZIONALE STRETTA COLLABORAZIONE, RECEPENDO A LIVELLO LOCALE E REGIONALE I GRANDI PROCESSI DELL'INTEGRAZIONE EUROPEA PER PORTARLI AVANTI IN UN COMUNE SENTIRE. CIÒ SI EVIDENZIA IN MANIERA MOLTEPLICE NEI DIFFERENTI AMBITI DI LAVORO, NON DA ULTIMO NELLA FASE DI PREPARAZIONE DELLA CERIMONIA ODIERNA, CHE NON SAREBBE STATA POSSIBILE IN QUESTA FORMA SENZA IL SOSTEGNO ATTIVO DELL'AMMINISTRAZIONE MUNICIPALE. ANCHE PER QUESTO MOTIVO A LEI E AI SUOI COLLABORATORI VA IL NOSTRO CORDIALE RINGRAZIAMENTO.
IL MIO SALUTO VA POI AI RETTORI DEGLI ALTRI ISTITUTI UNIVERSITARI DI LIPSIA CHE CON LA LORO PRESENZA HANNO TENUTO PARTICOLARMENTE A SOTTOLINEARE LA STRETTA E PROFICUA COLLABORAZIONE ESISTENTE FRA LE GRANDI ISTITUZIONI CULTURALI E SCIENTIFICHE DELLA NOSTRA CITTÀ. AL GIORNO D'OGGI CIÒ È TUTT'ALTRO CHE OVVIO ED È PER QUESTA RAGIONE CHE TENGO IN MODO PARTICOLARE A ESPRIMERVI DI PERSONA IL MIO CORDIALE RINGRAZIAMENTO PER QUESTO SEGNALE DI ATTACCAMENTO E AFFETTO.
IL MIO SALUTO VA A SUA ECCELLENZA, L'AMBASCIATORE DELLA REPUBBLICA ITALIANA IN GERMANIA, ENZO PERLOT E ALLA SUA CONSORTE, AGLI ALTRI RAPPRESENTANTI DELLA REPUBBLICA ITALIANA QUI PRESENTI COSÌ COME AI CONSOLI GENERALI DELLE RAPPRESENTANZE DIPLOMATICHE PRESENTI A LIPSIA E A DRESDA. DALLA CADUTA DEL MURO DI BERLINO, CHE HA POSTO FINE ANCHE AL NOSTRO DECENNALE ISOLAMENTO CULTURALE E SCIENTIFICO, L'UNIVERSITÀ DI LIPSIA HA LAVORATO A STRETTO CONTATTO E IN UN RAPPORTO DI PIENA FIDUCIA CON QUESTE RAPPRESENTANZE STRANIERE. CIÒ RIGUARDA AD ESEMPIO LO SCAMBIO DI STUDENTI, IN ULTERIORE CRESCITA NELL'AMBITO DEI PROGETTI EUROPEI DI SCAMBIO, COSÌ COME LE INIZIATIVE BILATERALI O LA COLLABORAZIONE SCIENTIFICA FRUTTO DI GEMELLAGGI, PROGETTI COMUNI DELLA UNIONE EUROPEA, PROGRAMMI DEL DAAD (ENTE TEDESCO PER LO SCAMBIO ACCADEMICO) O PROGETTI SPECIALI DEL LAND DELLA SASSONIA FINALIZZATI A COLLABORAZIONI BILATERALI. L'INTERNAZIONALIZZAZIONE E IL TRADIZIONALE COSMOPOLITISMO DELL'UNIVERSITÀ DI LIPSIA HANNO CONOSCIUTO NEGLI ULTIMI ANNI UN'EVOLUZIONE ALTRIMENTI IMPOSSIBILE NON DA ULTIMO GRAZIE AL VOSTRO SOSTEGNO. A VOI TUTTI UN SINCERO RINGRAZIAMENTO PER LA CONTINUA COLLABORAZIONE E PER AVER ACCETTATO IL NOSTRO INVITO ODIERNO.
SALUTO INOLTRE I DEPUTATI DEL BUNDESTAG E QUELLI DEL PARLAMENTO DELLA SASSONIA, I SENATORI ONORARI DELL'UNIVERSITÀ E I CITTADINI ONORARI DI LIPSIA, I NUMEROSI RAPPRESENTANTI DELLE IMPRESE ECONOMICHE LEGATE ALL'UNIVERSITÀ E IL MONDO DELL'INFORMAZIONE. A TUTTI UN CALOROSO RINGRAZIAMENTO PER AVER FATTO SEGUITO AL NOSTRO INVITO, VOLENDO DARE COSÌ ANCHE UN CHIARO SEGNALE DEL VOSTRO LEGAME CON L'UNIVERSITÀ DI LIPSIA.
INFINE IL MIO SALUTO VA AI MEMBRI QUI PRESENTI DEL SENATO ACCADEMICO DELL'UNIVERSITÀ DI LIPSIA, AI RAPPRESENTANTI DELLE 14 FACOLTÀ E A TUTTI GLI AMICI DEI NOSTRO ATENEO, VICINI E LONTANI.

Signor Presidente della Repubblica,
HO GIÀ MENZIONATO DUE DELLE RAGIONI CHE HANNO SPINTO LA FACOLTÀ DI SCIENZE ECONOMICHE DELL'UNIVERSITÀ DI LIPSIA A PROPORRE IL SUO NOME PER IL CONFERIMENTO DELLA LAUREA HONORIS CAUSA. I DUE DISCORSI CHE SEGUIRANNO ENTRERANNO PIÙ NEL DETTAGLIO. MI PERMETTA PERÒ DI ACCENNARE BREVEMENTE A UNA TERZA RAGIONE, CHE, PUR NON AVENDO A CHE FARE DIRETTAMENTE CON I SUOI MERITI SCIENTIFICI, AI QUALI VIENE OGGI RESO ONORE, E CON GLI ALTI RISULTATI POLITICI DA LEI CONSEGUITI, HA NONDIMENO CONTRIBUITO A INFLUENZARE LA DECISIONE PRESA DALLE ALTE RIUNIONI COLLEGIALI DEL NOSTRO ATENEO.
IN OCCASIONE DELLA SUA PRIMA VISITA DI STATO A BERLINO DOPO LA SUA ELEZIONE A PRESIDENTE DELLA REPUBBLICA ITALIANA HO AVUTO IL GRANDE ONORE DI POTERLE PARLARE BREVEMENTE E SONO RIMASTO COMMOSSO PER GLI INTENSI RICORDI LEGATI AL SUO BREVE SOGGIORNO DI STUDI A LIPSIA. SONO RIMASTO ALTRESÌ COMMOSSO AL SENTIRE QUANTI PARTICOLARI DELL'UNIVERSITÀ DI ALLORA SIANO ANCORA OGGI PRESENTI ALLA SUA MENTE.
IN QUEL PERIODO LEI SI ERA DEDICATO SOPRATTUTTO ALLA LINGUA E ALLA LETTERATURA TEDESCA. DALLA SUA BIOGRAFIA SO CHE È ALLORA CHE LEI SCOPRI LA SUA PREDILEZIONE PER GOETHE. SOPRATTUTTO L' "IFIGENIA" E LE "ELEGIE ROMANE" COSÌ COME LE POESIE DI RAINER MARIA RILKE AVEVANO ESERCITATO SU DI LEI TUTTO IL LORO FASCINO. CON L'ECCEZIONE DELLA SUA IMMATRICOLAZIONE, LA DOCUMENTAZIONE SCRITTA DI QUEL PERIODO È ANDATA TUTTA PERDUTA NEL DISORDINE SEGUITO ALLA DISTRUZIONE DELL'UNIVERSITÀ DURANTE LA SECONDA GUERRA MONDIALE. I RICORDI DI QUEL PERIODO LIPSIENSE E DELL'UNIVERSITÀ DI LIPSIA, LE SUE CONOSCENZE DELLA LINGUA E DELLA CULTURA TEDESCA L'ACCOMPAGNANO TUTTAVIA ANCORA OGGI.
ANCHE DI QUESTO L'UNIVERSITÀ DI LIPSIA, CHE DOPO LUNGHI ANNI DI SOGGEZIONE POLITICO-IDEOLOGICA E DI ISOLAMENTO SCIENTIFICO È TORNATA AD ISPIRARSI ALLA SUA GRANDE TRADIZIONE, È ORGOGLIOSA E LA RICORDERÀ SEMPRE COME UNO DEI SUOI GRANDI.
SE NOI ONORIAMO OGGI I SUOI ENORMI MERITI PER L'INTEGRAZIONE EUROPEA NEL CAMPO ECONOMICO E DELLA POLITICA MONETARIA, È ANCHE VERO CHE LEI INCARNA IL TERZO PRESUPPOSTO FONDAMENTALE PER IL COMPIMENTO DELL'UNITÀ EUROPEA: VALE A DIRE LA COMPRENSIONE PER IL PLURALISMO CULTURALE E LINGUISTICO DELLE NAZIONI EUROPEE COME BASE PER UN'IDENTITÀ EUROPEA. NON A CASO LEI STESSO SI È GIÀ DEFINITO "UN EUROPEO NATO IN ITALIA". AL DI LÀ DEL RICONOSCIMENTO PER LE SUE GRANDI REALIZZAZIONI IN CAMPO ECONOMICO, MONETARIO E POLITICO, QUESTO ASPETTO MI PARE ESSERE ALTRETTANTO SIGNIFICATIVO ANCHE IN CONSIDERAZIONE DELL'ANCOR PROFONDAMENTE RADICATO SCETTICISMO DELLA POPOLAZIONE TEDESCA NEI CONFRONTI DELLA MONETA COMUNE EUROPEA, NONCHÉ DEGLI INSISTENTI INTERROGATIVI RIGUARDO ALL'ESSENZA DI UN'IDENTITÀ EUROPEA.

SIGNOR PRESIDENTE, SIGNORA CIAMPI,

ANCORA UNA VOLTA VI PORGO IL PIÙ CORDIALE BENVENUTO NELLA CITTÀ DI LIPSIA E NELLA NOSTRA UNIVERSITÀ E PASSO LA PAROLA AL PROFESSOR RAUTENBERG, PRESIDE DELLA FACOLTÀ DI SCIENZE ECONOMICHE.

Intervento in occasione della III Conferenza degli ambasciatori italiani nel mondo
Palazzo del Quirinale
25 luglio 2000

Onorevole Ministro degli Affari Esteri,
Onorevoli Sottosegretari,
Signori Ambasciatori,
Signori Direttori Generali,

l'incontro annuale con i partecipanti alla Conferenza degli Ambasciatori Italiani nel Mondo è un momento né rituale né ripetitivo.
L'altissimo onore di essere identificati, entro le Vostre giurisdizioni, con lo Stato italiano in un'accezione ampia "abbracciante tutta quanta la vita di una nazione e che non consente compartimenti stagni" come ha insegnato Federico Chabod, significa che da Voi, Signori Ambasciatori, l'Italia del Duemila si aspetta di più, non di meno, che nel passato. Lo comporta il crescente peso economico e politico acquisito dal nostro Paese in Europa e nel mondo.
Noi facciamo parte di quella avanguardia di Paesi dai quali dipenderà l'evoluzione dell'Unione Europea. Noi saremo partecipi delle iniziative politiche e istituzionali che saranno attuate per far fronte alle nuove sfide poste dai grandi flussi migratori, dalla criminalità organizzata, dalle minacce all'ambiente, dai pericoli della proliferazione nucleare, dall'impegno per far rispettare in tutto il mondo i diritti umani, dal confronto sempre più stringente fra culture e civiltà diverse. Noi possiamo e dobbiamo condividere, ma non delegare ad altri, la gestione delle crisi di stabilità a ridosso dei nostri confini.
Nel nostro Paese sono in atto due processi: da una parte, l'autonomia e il decentramento delle autonomie locali, dall'altra, le progressive cessioni di quote di sovranità tradizionale nell'ambito dell'integrazione europea. Più ampio governo locale e sovranazionalità europea sono complementari al nuovo modello di Stato che si sta affermando in Italia e in Europa: implicano, in ambedue i sensi, trasferimento di poteri e di funzioni.
Entrambi hanno, come metodo di applicazione, il principio di sussidiarietà, destinato a regolare l'intero impianto delle relazioni istituzionali e sociali nell'Unione Europea, negli Stati nazionali, tra i vari livelli locali.
Questa evoluzione implica, a maggior ragione, una politica estera salda, chiara, coerente, ancorata agli interessi di fondo dell'intera Nazione, atta a influire sugli eventi, soprattutto, negli ambiti regionali che ci vedono in prima linea, e capace di valorizzare l'identità e l'immagine dell'Italia.
E' quest'ultimo il primo punto sul quale intendo richiamare la vostra attenzione. Vi sollecito ad accentuare il vostro impegno nel cogliere, nei Paesi dove siete accreditati, l'immagine dell'Italia, segnalando gli aspetti e le evoluzioni più significative, cercando d'interpretarne i motivi sottostanti. Questa tempestiva informazione rappresenta un servizio essenziale per il Governo e per il Presidente della Repubblica.

Signori Ambasciatori,
l'esortazione a un sempre maggiore impegno, professionale e etico, nasce dalla consapevolezza di una cultura diplomatica italiana che risale agli albori del Risorgimento, che affonda le sue radici nelle tradizioni gloriose delle Repubbliche marinare, dei Comuni e delle Signorie, che s'ispira alla ricchezza delle forze morali e culturali del nostro Paese. Nasce anche dalla constatazione che, in un mondo globalizzato e competitivo, l'Italia si trova in prima fila. Di ciò mi hanno dato conferma i numerosi incontri internazionali che ho avuto in questo mio primo anno di Presidente della Repubblica.

L'articolo 87 della Costituzione affida al Presidente della Repubblica responsabilità sostanziali di garanzia e di rappresentanza esterna dello Stato e dell'unità nazionale, nella consapevolezza che, particolarmente nella politica estera, si avverte un'esigenza di continuità e coerenza.

Il significato politico delle visite all'estero del Presidente della Repubblica va proiettato sull'onda lunga dei nostri interessi. Dobbiamo spogliarci dall'abitudine mentale di considerarle esaurite con la conclusione degli adempimenti formali. Il grado di successo si misura soprattutto dai seguiti. Le occasioni da cogliere sono molteplici, implicano continuità d'attenzione e di operatività. Qualsiasi atto privo di corrispondenti adempimenti ha l'effetto di ingenerare scetticismo nella credibilità internazionale dell'Italia; è in ogni caso spreco di risorse.

Ad esempio, un tema costante dai miei rapporti con i grandi interlocutori mediterranei è stato il richiamo e la valorizzazione delle radici storico-culturali dell'area, dalle antichità egizie all'eredità ellenico-romana, all'architettura islamica e occidentale. E' una scelta doverosa per l'Italia, di civiltà ancor più che politica.
Ora è il momento di passare alle realizzazioni.

Signori Ambasciatori,
dalle esperienze fatte in questi quattordici mesi ho tratto in primo luogo conferma dell'importanza dell'Italia come componente dinamica della nuova Europa. E' questo il messaggio di fondo di cui mi sono fatto portatore, da ultimo, in occasione del discorso pronunciato a Lipsia. Mettere a fuoco l'integrazione europea significa, fra europei, essere ambiziosi per l'Europa: per quanto concerne l'Italia, consolidare l'azione sinergica delle sue istituzioni e il coinvolgimento della società civile.

L'Italia è sempre stata catalizzatrice di consensi nella costruzione dell'Europa. Ha saputo sempre muoversi con pragmatismo, capacità operativa, avendo in mente la progressiva realizzazione di un grande disegno a beneficio della presente e delle future generazioni. E se così non fosse stato nei decenni passati, molti risultati acquisiti - in Italia e in Europa- non sarebbero mai stati raggiunti.
Occorre dunque saper vedere al di là delle scadenze immediate che rischiano di impedirci di preparare il futuro con la necessaria lungimiranza. Non fu certo così per De Gasperi, per Adenauer e per Schuman: presentarono ai loro popoli il loro sogno europeo ma nel contempo ne proposero e ne realizzarono le fondamenta.
Siamo oggi nuovamente di fronte ad un salto di qualità nella costruzione europea: l'Italia ne sarà protagonista.

Gli interlocutori non europei debbono rendersi conto che l'Unione Europea è un valido interlocutore anche politico. Nei fatti questa Europa, quale potenza continentale, esiste da tempo. Pacificata da oltre mezzo secolo, forte del legame transatlantico, prospera, è in grado di offrire un "ancoraggio di stabilità" a Est nei Balcani, a Sud nell'intero Mediterraneo.

Fuori Europa, è sorprendentemente proprio nell'area mediterranea che si avvertono lentezze nel ravvisare nell'Unione Europea ben di più di un blocco economico.
L'apparente miopia di paesi vicini, che pure hanno con l'Europa relazioni intense, rivela innanzitutto una carenza di visibilità politica dell'Unione. Occorre domandarsene la ragione: i comportamenti europei corrispondono a quella univocità di intenti e di azione che tutti i Quindici professano? L'Europa crede - e sa dimostrarlo con i fatti - nella propria vocazione politica e nella propria missione nel Mediterraneo? E in quale Mediterraneo?

Il partenariato euro-mediterraneo avviato dalla Conferenza di Barcellona offre un incentivo alla cooperazione subregionale e un foro di dialogo allargato. Vero, ma sono passati cinque anni, il bilancio dei risultati è modesto, è deludente l'impatto del partenariato sui paesi e sulle popolazioni che ne dovrebbero beneficiare: occorre rivedere strumenti e procedure. Il Consiglio Europeo di Feira ha approvato una "strategia di rilancio del Mediterraneo": dobbiamo ora tradurla in azione.
Non abbiate incertezze o remore: sono in gioco interessi essenziali del nostro Paese. Sta soprattutto alla diplomazia italiana mantenere la freschezza di questo ambizioso progetto; sta soprattutto alla diplomazia italiana porsi al centro di un'azione propulsiva a vantaggio di una collaborazione fra Paesi e popoli vicini.
Gli integralismi vanno affrontati sul piano delle cose da fare per assicurare a tutti condizioni di vita migliori ed esigere così, da tutti, il rispetto reciproco. Solo così se ne può attenuare la dirompente carica ideologica. Latenti contrapposizioni possono tramutarsi in occasione di positivo confronto, anche avvalendoci della straordinaria occasione offerta dal ricambio generazionale ai vertici d'importanti Paesi arabi.

Nei Balcani, esiste il rischio che la pace rimanga instabile, edificata sull'argilla.
La ricostruzione di una società civile, oltre alle infrastrutture economiche, è un impegno prioritario per l'Italia: va perseguita nei fatti, attuata attraverso verifiche metodiche, direi incessanti, e chiarezza di propositi. Sono stato in Albania, ho visitato i nostri soldati a Pec e a Sarajevo. 
L'impegno europeo e occidentale è indispensabile fino a che la stabilità della Regione non costituisca più un problema. Oggi essa dipende principalmente dalle operazioni di mantenimento della pace da parte dell'Alleanza Atlantica, dall'assistenza dell'Unione Europea e dalla presenza attiva delle maggiori organizzazioni internazionali.

Lo status quo, la mera assenza di atti di guerra, rischia di prolungarsi nel tempo: si è parlato di presenza militare in Kosovo per un periodo "dai 10 ai 25 anni". E' una prospettiva che lascia intravedere una rassegnazione, che condannerebbe al fallimento.
Serve un quadro realistico della situazione nei Balcani e dei suoi possibili sviluppi; del ruolo essenziale della NATO; di quanto possa contribuire l'Unione Europea; dei costi, dei rischi, militari e politici, ai quali è esposta l'Europa, in particolare l'Italia. Soprattutto serve sapere dove vogliamo arrivare: una tutela internazionale è sostenibile solo se conduce a far rientrare in pieno i Balcani nell'alveo europeo.
Questo dev'essere il nostro traguardo, da realizzare attraverso un rinnovato impegno di stabilizzazione politica, economica, civile e da definire congiuntamente fra Stati Uniti, Europa e Russia.
Il successo della Slovenia, i progressi della Croazia, i lenti miglioramenti in Bosnia, la tenuta di Macedonia e in Albania mostrano che l'obiettivo è raggiungibile, ma richiederà coerenza, continuità, coesione.

Il dramma della povertà e del sottosviluppo tocca da vicino l'Italia. La comunità internazionale deve fare di più, e meglio, pensando soprattutto che la popolazione mondiale si accrescerà di 2 miliardi di persone nei prossimi 20 anni.
Sono improcrastinabili misure miranti ad alleviare il peso dell'indebitamento dei paesi più poveri, purché il rispetto dei diritti umani vi sia assicurato, purché non vi trovino spazio i conflitti armati: l'Italia ha dato e sta dando l'esempio. I problemi dell'Africa sono aggravati e resi insolubili da avventure militari insensate, dalla strumentalizzazione etnica e tribale, dall'irresponsabilità di governi che sprecano risorse e non garantiscono certezza del diritto a cittadini e stranieri. I nostri interventi vanno accompagnati da un fermo richiamo alle responsabilità africane.

Signori Ambasciatori
ancora nei giorni scorsi ho ascoltato aspettative autorevoli perché l'Italia metta il suo straordinario bagaglio culturale ancor più pienamente al servizio dell'Europa, come perno centrale dell'identità europea. Nulla più della cultura, intesa come civiltà, come costume, come valori, definisce la nostra identità nazionale. L'italianità è la coscienza di appartenere ad un filone ininterrotto di storia e di civiltà, scandito dall'eredità dell'antica Roma, dal Cristianesimo e dall'Umanesimo. E' il nostro contributo più prezioso all'Europa, di fondamentale importanza in una realtà sovranazionale che deve conservare la ricchezza delle varietà ma anche la forza e l'orgoglio della propria tradizione. Per l'Italia, dotata di un patrimonio incalcolabile, accumulato in secoli di storia, e di una continua vivacità intellettuale, la cultura è proiezione della propria identità.

Nei miei incontri con i rappresentanti delle nostre collettività nei paesi che ho visitato, ho trovato sempre una forte identificazione con l'italianità delle origini al di là del passaggio delle generazioni, pur nella coscienza di essere a pieno titolo cittadini tedeschi, francesi, brasiliani. La cultura italiana è il cordone ombelicale delle nostre comunità all'estero, a cominciare dai nuclei che vivono sull'altra sponda dell'Adriatico.
Spero che dalla prossima Conferenza degli Italiani nel Mondo scaturiscano proposte concrete per valorizzare l'enorme presenza italiana all'estero.
Sulla Vostra attività quotidiana ricadrà sempre più la responsabilità di svolgere un'opera continua di aggiornamento, di legami da coltivare, a cominciare dall'insegnamento dell'italiano.
L'italiano, lingua veicolare nel Mediterraneo e lingua universale nella cultura: ecco due obiettivi da perseguire con tenacia e con impostazione sistematica.

Il vostro compito è di infondere fiducia nell'Italia, attraverso una costante attenzione ai problemi locali della nostra comunità, e al tempo stesso di stimolarne l'impegno, culturale, imprenditoriale, sociale, alla crescita del Paese in cui voi operate.

Signori Ambasciatori
il Vostro contributo alla ricerca delle giuste risposte è importante: siete nella posizione di fare stato dei problemi e delle tendenze emergenti nella comunità internazionale, di valutare direttamente difficoltà e successi delle nostre iniziative.

Negli ultimi anni abbiamo visto accadere l'impensabile. Non ho in mente solo il crollo del Muro di Berlino, la dissoluzione dell'Unione Sovietica, la sconfitta dei totalitarismi. Penso anche alla catena di eventi che da allora si sono succeduti, serrati: la stretta di mano fra Arafat e Rabin, punto di svolta di un conflitto purtroppo ancora aperto; la pacifica liquidazione dell'apartheid in Sudafrica; l'orrore della pulizia etnica nel cuore dell'Europa; gli impegni di peacekeeping della NATO al di fuori dei propri confini, in collaborazione con Mosca; l'emergere di nuove dichiarate potenze nucleari nel Terzo Mondo; il Vertice delle due Coree. Proviamo ad immaginarli dall'osservatorio del non lontano 1990: scenari di fantapolitica allora, realtà oggi.

La fase dell'imprevedibilità e del mutamento anche improvviso non è ancora terminata. Dobbiamo pertanto raddoppiare i nostri sforzi per irrobustire il ruolo dell'Italia, per dare un quadro di chiarezza e di consenso politico alla difesa degli interessi nazionali; capire, anticipare e, ove possibile, guidare le tendenze politiche e economiche mondiali nei riflessi sul nostro Paese. Di quest'azione essenziale gli Ambasciatori d'Italia nel mondo devono sapere essere strumento d'elezione nella miglior tradizione della nostra diplomazia, fedele e intelligente esecutrice di istruzioni, antenna lucida e rigorosa di situazioni e di cambiamenti esterni.
Nel nostro prossimo incontro, fra dodici mesi, avremo dietro le spalle una serie di eventi importanti per il mondo e per l'Italia: in Europa, la conclusione della Conferenza intergovernativa e il progredire dello storico processo di allargamento dell'Unione Europea, eventi che daranno al mondo il senso di un'Europa in movimento, in grado di guardare con lucidità d'intenti oltre il proprio futuro immediato; a Washington, una nuova Amministrazione alla guida del nostro principale alleato; a Mosca, il collaudo della Presidenza Putin; una Cina più integrata nell'economia mondiale.

Per l'Italia, un obiettivo immediato è l'elezione al Consiglio di Sicurezza delle Nazioni Unite per il biennio 2001-2002. Un nuovo mandato come membro non permanente sarà conferma di riconosciuta maturità internazionale. Deve anche diventare occasione per contribuire costruttivamente a un ripensamento su come rafforzare l'ONU.
Un altro grande impegno a scadenza ravvicinata attende l'Italia: la Presidenza del G8, che inizia a gennaio del 2001. Il G8, che a Okinawa ha rivendicato un ruolo centrale per l'intera comunità internazionale, è il foro in cui gravitano i nostri maggiori interessi internazionali e le grandi priorità nazionali in politica estera: le responsabilità dell'Europa nel mondo; il rapporto transatlantico; l'ancoraggio della Russia; la relazione triangolare Europa-Nordamerica-Giappone. La nostra Presidenza sarà la prima che vedrà riuniti insieme il nuovo Presidente americano e il neo-eletto Presidente russo; aggiungo con la partecipazione d'un Presidente italiano della Commissione dell'Unione Europea, che si contraddistingue per il suo profondo impegno europeista e che guida una Commissione composta da autorevoli personalità in una fase di vera e propria svolta dell'Unione Europea.

Sarà una nuova occasione per confermare e esaltare il ruolo dell'Italia come partner affidabile, responsabile e lungimirante nella gestione dei grandi problemi della comunità mondiale. Affrontiamolo, così come i tanti altri impegni che ci attendono, ben preparati, ricordandoci delle parole di Francesco Guicciardini "quanto più e meglio si pensa alle cose, tanto meglio si intendono e si fanno".

Incontro con le autorità della città di Rimini in occasione del XV raduno dell'Associazione nazionale marinai d'Italia
Rimini
17 settembre 2000

Autorità, cari cittadini di Rimini, cari Sindaci di questa giovane Provincia. Sono contento di essere, a pochi mesi di distanza dalla mia visita ufficiale in Emilia Romagna, di nuovo qua, terra di Romagna, sono contento di essere oggi qui a Rimini. L'occasione felice è stata questa giornata dei marinai che abbiamo vissuto tutti insieme lungo il vostro bellissimo lungomare.
Venire in questo Palazzo, vedere le tante lapidi che ricordano semplici cittadini, patrioti, eroi della nostra vita nazionale è già pienamente un primo momento di memoria, di riflessione, di fiducia nel futuro. Di qua sono passati tanti di coloro che hanno lottato, che hanno dedicato tutta la loro vita per costruire la nostra Italia: da Mazzini a Garibaldi, tutti i patrioti riminesi che morirono con i Fratelli Bandiera e, poi, i partigiani fucilati. Quello che Rimini ha sofferto è attestato dalla motivazione della medaglia d'oro che è stata conferita alla città, che è stata completamente distrutta ormai nel lontano '43/'44, ma che voi, i vostri genitori hanno saputo così rapidamente e così ben ricostruire.
Qui a Rimini si avverte forte il ricordo, la partecipazione dei riminesi alle memorie che collegano il nostro Risorgimento alla Liberazione, alla Costituzione repubblicana. Su queste realtà dello spirito e del valore umano voi avete costruito una realtà economica e sociale altrettanto importante, altrettanto difficile. Sono le scelte di fondo che voi avete fatto che costituiscono il segreto del successo che avete avuto. Quello che voi avete fatto dal '45 ad oggi è straordinario. Nella Rimini che oggi rivedo - vi venivo di tanto in tanto negli anni Cinquanta, quando lavoravo nelle non lontane Marche, in Provincia di Macerata - francamente si avverte una realtà fortemente sviluppata. Rimini ha saputo mantenere alcune delle sue caratteristiche originali. E tutto si deve a questa vostra specifica formula che ha saputo fare del turismo una grande impresa.
Ma che cosa significa turismo? Per fare turismo ci vogliono quattro cose. Lo pensavo mentre ascoltavo il Sindaco e il Presidente della Provincia. Ci vuole la natura, ci vuole la cultura, ci vuole l'imprenditorialità, ci vuole, soprattutto, il calore umano, la capacità di relazioni umane, la capacità di saper dialogare con il prossimo. Questo è quello che voi avete al massimo. E questo è il connubio di queste quattro caratteristiche che spiegano il miracolo di Rimini. Oggi voi - da cinque anni ormai - siete diventati Provincia. Avete visto esaudita una vostra antica aspirazione, non perché abbiate sentimenti di inimicizia nei confronti di Forlì ma perché capivate che avevate una vostra individualità da affermare pienamente e siete ormai da cinque anni una Provincia. E avete vissuto questa nuova istituzione non certamente come un appesantimento burocratico, ma addirittura come una forma di liberazione, intesa come possibilità di poter meglio affermare la vostra individualità, le vostre caratteristiche.
Voi siete diventati - ricordava i dati, poco fa, il Presidente Fabbri - un enorme centro turistico, il più grande centro turistico dell'Italia e dell'Europa. Voi costituite, per l'Italia, veramente il biglietto da visita, la presentazione del nostro Paese perché la maggior parte degli stranieri che vengono in Italia, per la prima volta, vengono qua a Rimini, vengono sulla costiera romagnola.
Le caratteristiche di piccola imprenditoria sono legate alle famiglie: sono state le famiglie che hanno creato le prime pensioni, gli alberghi, e tuttora voi vivete di questa pluralità di soggetti che operano nel turismo e che, essendo fra loro competitivi, hanno reso concorrenziale e competitiva tutta la vostra zona. Siete riusciti dal turismo stagionale a passare a un turismo che interessa l'intero anno. Questa è stata un'altra grande capacità che vi invito a continuare perché vi sono ancora possibilità di poterla ulteriormente utilizzare. Avete bene sfruttato tutto il periodo del recente passato per irrobustirvi e oggi siete una realtà che non è più soggetta alle vicende mutevoli delle annate. Ormai siete una solida realtà.
Avete creato e state creando - e su questo punto fate bene a operare - delle infrastrutture sempre più importanti. Ho sentito con piacere che volete ora ampliare il porto con la nuova darsena, e creare una metropolitana sulla costa. So che è estremamente avanzata la Fiera di Rimini e questo è un altro elemento per rendere Rimini una località nella quale vi sarà una presenza continua di ospiti. E' un modello riminese che avete completamente affermato e che ora dovete esportare. Che cosa intendo per esportare? E' quello che è stato detto poco fa: dovete cercare di ampliare questo modello, sia per quanto riguarda la stessa Italia, anche nelle zone dello stesso Adriatico, verso il sud, dovete esportarlo verso la parte opposta dell'Adriatico, verso la costa dalmata, verso la costa del Montenegro, verso la costa albanese. Anche qui si deve ripetere quello che voi avete fatto a casa. Certo, con quelle zone siete concorrenziali, competitivi individualmente, però tutti insieme potete fare sistema, l'importante è far sì che l'intera zona dell'Adriatico sia sempre più desiderata come luogo di turismo e che sia sempre più accogliente nei confronti dei cittadini di tutto quanto il mondo. Avrà poi minore importanza se un turista un anno preferirà andare da una parte e, l'anno dopo, dall'altra parte dell'Adriatico, ma che impari a conoscere come si vive bene, quali possibilità sono legate alla natura e alla cultura, offre quest'area dell'Adriatico. E' come per il sistema dei porti. Lo predicavo pochi giorni fa parlando con il Presidente della Croazia che era in visita a Roma. I porti dell'Adriatico, i grandi porti di Fiume e di Trieste, sono soggetti competitivi fra di loro, ma devono fare sistema. L'importante è che facciano sistema in modo tale che più traffico si sposta dal nord al Mediterraneo, più le imprese che vivono nel centro dell'Europa avranno la convenienza dislocarsi, per i loro traffici, sul Mediterraneo e sull'Adriatico rispetto al nord.
Così, questo vale anche per il turismo. E' importante che voi che avete ormai un modello sperimentale create ricchezza per l'Italia, prendendo anche iniziative che investono questi territori, perché voi potete e dovete insegnare come si fa il turismo, come si organizza. Quindi c'è tutto un grande valore aggiunto che ricade su di voi e sull'intera Italia.
Quindi, concludo questo mio intervento rinnovandovi il mio apprezzamento per quanto avete fatto, ma rinnovandovi anche l'invito a tener sempre presente che una delle vostre forze al di là della natura è la cultura, è il patrimonio culturale dell'intera Italia e vostro riminese. Cercate di mantenere viva la memoria. Avete avuto un esempio vivissimo da persone come Federico Fellini che certamente ha fatto conoscere il calore della Romagna oltre che la bellezza della Romagna a tutto il mondo, ce lo ricordano ancora altre persone e qui mi piace ricordare Tonino Guerra che, come me, ha 80 anni - gli faccio quindi molti auguri - che con Fellini operò e tuttora sta operando per la sua città perché questo sia sempre più una capacità di esprimere il vostro calore, la vostra qualità e, soprattutto, rispetto per gli altri che è, soprattutto, amore per ogni altro essere umano. 
Grazie e auguri vivissimi.

Intervento del Presidente della Repubblica Carlo Azeglio Ciampi in occasione dell'inizio dell'anno scolastico e della riapertura al pubblico del Vittoriano
Roma – Vittoriano
24 settembre 2000

Cari insegnanti, cari studenti,
ogni anno, alla riapertura delle scuole, il Presidente della Repubblica vi parla. Di solito il messaggio di augurio viene rivolto dallo studio al Quirinale a voi che sedete sui vostri banchi.
Quest'anno, con il Ministro De Mauro, abbiamo pensato a un incontro diverso. Abbiamo deciso di fare con voi, che rappresentate le scolaresche di tutta l'Italia, questa passeggiata, dopo tanti anni di chiusura, negli spazi del monumento simbolo dell'unità della nostra Patria, e volgere insieme lo sguardo a Roma da centotrenta anni capitale d'Italia.
Guardate l'incredibile bellezza di questo panorama che abbraccia tre millenni di storia, dall'antica Roma alla Cristianità, alla cultura del Rinascimento, ad oggi.
Questo monumento è dedicato a Vittorio Emanuele II, padre della Patria. Tutte le "anime" del Risorgimento si trovarono unite nelle due scritte che vediamo lassù in alto, sulla sommità dei due propilei: "Alla Unità della Patria; Alla Libertà dei Cittadini". E' un binomio bellissimo: l'Italia repubblicana, con la Costituzione del '48, lo ha confermato quale suo fondamento.
Il cammino per costruire la nostra Patria, per darle una solida base democratica, è stato lungo, difficile, pieno di entusiasmi e di scoramenti, di folgoranti successi e di preoccupanti pause. Un secolo e mezzo ci separa dai giorni di Garibaldi e di Cavour. E' il cammino della nostra società civile; è un continuo divenire.
Guardiamo ora a qualche aspetto legato alla scuola.
Ancora all'indomani della seconda guerra mondiale, il 60 per cento degli italiani non aveva alcun titolo di studio, nemmeno la licenza elementare.
Da allora ad oggi il progresso è stato enorme. Questo lo dobbiamo a milioni di maestri, di insegnanti, che hanno profuso le loro energie per la formazione dei cittadini della Repubblica. Con animo riconoscente verso tutti loro, pochi giorni fa ho conferito la medaglia d'oro ad alcuni educatori che si sono particolarmente distinti nell'impegno per la scuola.
La battaglia per ridurre il numero dei ragazzi che non vanno a scuola o che la abbandonano prima del tempo deve continuare. Dobbiamo eliminare quel 3 per cento di analfabetismo che ancora pesa sulla nostra coscienza civile. Dobbiamo riportare a scuola quel 10 per cento di ragazzi che non arriva alla soglia dei 14 anni del vecchio obbligo scolastico.
Mi piace in questo luogo ricordare le parole di Giuseppe Mazzini. Scriveva: "Finché un solo fra i vostri fratelli vegeta ineducato tra gli educati, voi non avrete la Patria come dovreste averla, la Patria di tutti"
L'innalzamento dell'obbligo a 18 anni è un obiettivo giusto e alto. Per raggiungerlo dobbiamo impegnarci tutti. E qui mi rivolgo in particolare alle famiglie, chiamate in molti casi a sacrifici non piccoli.
Non mi stanco di ripeterlo: chi studia ha più probabilità di trovare un buon lavoro, di cambiarlo se non è soddisfatto.
E' questa la grande opportunità che vi viene data e che è ancor più preziosa per i figli di quanti, provenienti da paesi e culture diverse, trovano da noi fraterna accoglienza.
Le nuove tecnologie offrono grandi possibilità, ma richiedono conoscenza, competenza. Pretendete di apprendere di più, di avere computer, collegamenti a Internet, laboratori. Studiate le lingue moderne. Ma continuate a studiare le lingue classiche che sono profondamente formative, la storia e, soprattutto, la lingua italiana. Quella nostra lingua che è stata ed è elemento fondamentale per l'unità d'Italia.
L'italiano è una lingua che affascina anche gli stranieri; dobbiamo amarla, cioè leggere, scrivere di più.
In tutto il mondo c'è una domanda forte della cultura e della storia d'Italia. Dobbiamo saperla soddisfare.


Cari ragazzi,
domani tornerete nelle vostre aule per avviare un anno di studio e di crescita; un impegno non privo di fatiche ma appassionante, come tutti gli anni della giovinezza: ogni giorno ci si arricchisce di qualcosa di nuovo.
Un tratto di questa strada possiamo percorrerlo insieme. Voglio farvi qualche proposta.
In primo luogo se avete idee su come migliorare la scuola, su iniziative da realizzare, discutetene fra di voi, con i vostri insegnanti e non esitate a scriverne anche a me, al vostro Presidente.
In secondo luogo, nell'anno 2001 voi ragazzi potete svolgere un compito importante. Imparate e insegnate a far di conto in Euro, in quella che sarà la vostra moneta, la moneta del vostro primo lavoro, del vostro primo stipendio. Non sarete certo voi ad avere difficoltà, ma potrebbero averne nonni e genitori. Vi saranno grati dell'aiuto che saprete dar loro.
Quando avremo fra le mani la moneta che abbiamo creato insieme con gli altri popoli d'Europa, ci renderemo conto di quanto grande sia stato il salto compiuto. Oggi non abbiamo ancora piena consapevolezza del suo impatto politico e sociale, dell'apporto al consolidamento della pace in un mondo ancora travagliato da troppe guerre, da odi, da conflitti irrazionali, da ineguaglianze sconvolgenti.
Certo, all'unione monetaria deve seguire l'avanzamento dell'unione politica, il completamento di quella che già sentiamo come la comune Patria europea. Uno stato di molte nazioni, ricco delle sue diversità, delle sue culture antiche, dei suoi valori inestimabili di libertà, di uguali opportunità, soprattutto di rispetto della dignità di ogni essere umano.
L'Italia è un pilastro di questa nostra Patria europea.
Il terzo suggerimento è questo: provate a scrivere voi la storia d'Italia; raccogliete le memorie dei vostri nonni e dei vostri padri: di chi ha vissuto la guerra, la liberazione, la ricostruzione. Raccogliete le memorie dei vostri paesi, delle vostre città. I vostri insegnanti potranno aiutarvi. Alcune scolaresche hanno già realizzato progetti del genere: ho letto un bel libro sulle vicende del 1943-44 a Sulmona; una ricerca di una "Prima Media" di Asti su una storia commovente che si è svolta negli Anni '20-'30. Quello che la mia generazione ha vissuto, a voi può sembrare lontano. Ma è su questo che poggiano l'Italia di oggi e la stessa costruzione europea che voi siete chiamati a completare.

Cari ragazzi,
se alziamo lo sguardo lassù, sopra il colonnato, vediamo le sedici statue delle Regioni dell'Italia, quante erano un secolo fa. Qui accanto a noi, nel basamento della statua di Vittorio Emanuele II, sono raffigurate le città d'Italia che furono capitali e le antiche Repubbliche marinare. Chi volle questo monumento lo pensò dedicato all'Italia intera, perché l'Italia è fatta delle sue cento città, delle sue Regioni, delle sue Province, dei suoi Comuni. Oggi, stiamo dando un forte impulso alla costruzione dell'Italia delle autonomie. E lo stiamo facendo sul ceppo ben solido della Costituzione repubblicana.
Costruire uno Stato Europeo e una nuova Italia è il nostro compito e la nostra sfida: voi siete chiamati ad esserne protagonisti. Per questo è bene che fin da ora partecipiate alla vita delle istituzioni locali. Chiedete ai vostri insegnanti che vi portino ad assistere alle sedute dei consigli comunali, Provinciali, regionali. Prendete appunti. E poi inviate le vostre osservazioni a chi in quei consigli rappresenta anche voi. E' il modo migliore di fare educazione civica, di rendersi conto del significato della parola "Repubblica".
Oggi ci ritroviamo in un luogo solenne che nell'idea del suo architetto nasceva come uno spazio aperto, un luogo di incontro e di dialogo, di memoria e di fiducia, nello scenario unico della città eterna. Dal prossimo 4 novembre - Festa dell'Unità Nazionale e delle Forze Armate - il Vittoriano sarà aperto ai cittadini in via permanente.
Fa riflettere il fatto che una costruzione così imponente sia stata voluta da Agostino Depretis, il più schivo e lontano dalla retorica tra i presidenti del Consiglio del secolo decimonono. I governanti dell'Italia appena unita si rendevano conto di quanto straordinaria fosse la conquista che la loro generazione aveva fatto, e avevano la consapevolezza dell'importanza di radicarla nel presente e per le generazioni successive. Sta in noi, sta soprattutto in voi continuare la loro opera per l'affermazione dei valori della nostra civiltà, per il progresso della nostra Italia.
L'Italia è una magnifica realtà: dobbiamo sentirne tutto l'orgoglio.
Concludo con un augurio: che questo sia per voi ragazzi un anno scolastico non solo di acquisizione di nuove conoscenze, ma di maturazione della vostra personalità, di avanzamento nella capacità di vivere e di operare nella società. Fate vostre le profonde radici che ci uniscono come italiani, come europei.
E, a voi insegnanti, auguro che possiate provare appieno la soddisfazione di contribuire a formare delle persone, dei cittadini, di educarli all'amore per la libertà, per quanto di nobile e bello offre l'umana convivenza.
Viva l'Italia!

Incontro del Presidente della Repubblica Carlo Azeglio Ciampi con gli atleti italiani che hanno partecipato ai XXVII Giochi olimpici di Sidney
Palazzo del Quirinale
11 ottobre 2000

Care ragazze, cari ragazzi, 
il 27 luglio scorso vi ho affidato il Tricolore. Lo avete riportato oggi carico di medaglie. Questa bandiera con le vostre firme rimarrà qui nel palazzo del Quirinale.
Le Olimpiadi di Sidney non sono state soltanto un grande momento per lo sport italiano, per tutte le sue discipline. Le Olimpiadi sono state anche un grande momento di unione nazionale, di educazione civile. Di questo gli italiani vi sono riconoscenti, perché vi hanno visto impegnati con serietà, vi hanno sentito consapevoli dell'importanza di rappresentare una collettività, l'Italia.
Avete fatto riscoprire ai giovani la bandiera, il suo significato. È stato bello vedere i nuotatori vittoriosi sventolare il più antico tricolore italiano, quello della Repubblica di Modena e di Reggio Emilia che idealmente diede inizio al nostro Risorgimento. Con un gesto semplice, spontaneo avete ricordato che l'Italia, nel sentimento del popolo, ha oltre duecento anni; avete ricordato che l'unità è un valore profondo da tutti condiviso.
In secondo luogo l'inno. Tredici volte lo abbiamo sentito suonare a Sidney. Ci siamo tutti emozionati nel vedervi emozionati sul podio. Abbiamo tutti ammirato l'espressione di Valentina, di Giovanna e di Diana quando hanno cantato insieme. È un inno che quando lo ascolti sull'attenti ti fa vibrare dentro; è un canto di libertà, di un popolo che, unito, risorge dopo secoli di divisioni, di umiliazioni. Venne intonato per la prima volta nelle città d'Italia che nel 1848 si appropriarono della libertà e la difesero dallo straniero strenuamente.
Questi gesti resteranno nella memoria di tutti, insieme con le vostre vittorie.
Due parole sullo sport italiano.
Mai come oggi si può dire che lo sport è lo specchio della società civile. Abbiamo visto un'Italia sana, seria, organizzata, ben preparata; un grazie a tutti gli allenatori, ai preparatori, ai tecnici. Abbiamo visto una squadra di giovani concentrati, dal contegno dignitoso anche quando non è loro arriso il successo.
Una seconda riflessione. Molti di voi sono militari o appartengono alle forze dell'ordine. A Sidney ancora una volta si è visto quanto positiva e fruttuosa sia l'alleanza tra il mondo dello sport e le forze armate, le forze dell'ordine. E' un binomio sul quale bisogna insistere. Sono contento di vedere qui il Capo della Polizia, il comandante dell'Arma dei Carabinieri, il comandante della Guardia di Finanza, i responsabili della Guardia Forestale e della Polizia Penitenziaria.
Un ricordo personale. Questa estate sono stato ospite del centro sportivo dell'Esercito a Courmayeur. Durante le escursioni in montagna mi ha fatto da guida un olimpionico, il plurimedaglia d'oro Marco Albarello, il maresciallo degli alpini Albarello. Egli è stato e continua ad essere un punto di riferimento nel mondo sportivo, lo è anche fra quei giovani che, volontari, hanno intrapreso la professione militare. Sport e impegno al servizio della sicurezza della collettività, lo ripeto, si integrano con beneficio per entrambe le finalità, per il Paese.
La Repubblica vi è grata, cari ragazzi. Per testimoniarvelo, ho deciso - come capo dell'Ordine al Merito della Repubblica - di nominare commendatori i vincitori di medaglia d'oro, ufficiali le medaglie d'argento, cavalieri le medaglie di bronzo. Portatene le insegne sui vostri abiti, sia civili sia divise sportive e militari, in modo che questo ricordo vi segua nei prossimi anni.
Aggiungo un piccolo omaggio che voi stessi avete ispirato: una litografia che raffigura il nostro tricolore e un atleta vittorioso.
E a tutti gli atleti qui presenti una medaglia ricordo del Quirinale, della "Casa di tutti gli italiani".
Grazie a tutti!

Brindisi del Presidente della Repubblica Carlo Azeglio Ciampi in occasione del pranzo di Stato in onore di Sua maestà la regina Elisabetta II e del duca di Edimburgo
Palazzo del Quirinale – Salone delle Feste
16 ottobre 2000

Maestà, Altezza Reale,

desidero prima di tutto rivolgere a Lei e al Principe Filippo il più caldo benvenuto. So d'interpretare i sentimenti profondi del popolo italiano nell'accogliere con grande amicizia Vostra Maestà per la terza volta in visita di Stato in Italia.
Mia moglie ed io attendevamo con particolare gioia la Vostra visita a Roma ricordando la felice occasione della colazione a Palazzo Buckingham di alcuni mesi fa. Questa visita rinsalda l'amicizia fra i nostri due Paesi e la proietta verso nuovi impegnativi traguardi.
Fra i nostri popoli vi è stato nei secoli un dialogo ininterrotto di civiltà e di cultura, uno scambio di idee e di valori attraverso il quale abbiamo contribuito a definire l'identità di quella che considero la nostra ideale patria comune, l'Europa.
Il pensiero di un italiano della mia generazione, che ha vissuto con passione civile i momenti più tragici, ma anche quelli felici e creativi, del XX secolo, non può non andare, innanzitutto, agli anni in cui toccò al Regno Unito di tenere accesa in Europa la fiaccola della libertà.
Quasi cinquant'anni sono passati dal giorno in cui Ella, il 6 febbraio 1952, è divenuta Regina e Capo del Commonwealth, quarantaduesima sovrana del Regno Unito di Gran Bretagna e Irlanda del Nord. Era una giovane donna quando assunse la responsabilità di una delle più antiche istituzioni di governo del mondo. Le prove affrontate negli anni di guerra, quando la famiglia reale condivise i pericoli del popolo di Londra, l'avevano preparata ad assolvere i suoi compiti con alto senso del dovere. Insigne è stato soprattutto l'esempio dei Suoi augusti Genitori; noi tutti ci siamo sentiti vicini alla Regina Madre nel giorno felice del Suo centesimo compleanno e partecipi del grande affetto che Le porta il Suo popolo.
La suggestione dei ricordi ci spinge a un passato lontano.
La grandezza di Roma, maestra di civiltà, creatrice del primo Impero fondato sull'idea del diritto, non fu estranea ai valori cui si ispirò, nella sua storia gloriosa, l'impero Britannico.
Durante i secoli luminosi dell'Umanesimo e del Rinascimento, al richiamo creativo del genio italiano, da cui ebbe inizio una nuova era della civiltà europea, rispose con eguale forza il genio dell'Inghilterra di Shakespeare.
L'Italia delle Repubbliche Marinare, di Cristoforo Colombo, che aprì all'Europa le vie del mondo, anticipò la vocazione marinara e i destini del Suo popolo.
Nell'Ottocento l'Inghilterra liberale, forte della sua straordinaria tradizione parlamentare, fu particolarmente vicina all'Italia del Risorgimento contribuendo alla realizzazione dei sogni di unità e di libertà degli Italiani.
Per suggestione e vitalità, questi ricordi rendono particolarmente fecondo il nostro dialogo: bilaterale ed europeo. La felice volontà di cooperazione alimenta stimolanti progetti in campo economico, scientifico e tecnologico. I frequenti eventi culturali italo-britannici riscuotono l'incondizionato interesse delle nostre genti.
La nostra collaborazione è un patrimonio che dà contenuto e vigore alla nostra amicizia. Si è cementata nell'Europa, nell'Alleanza Atlantica, nella gestione delle grandi crisi internazionali. L'impegno comune nei Balcani è stato ed è decisivo per la stabilità di quella Regione. Truppe italiane e britanniche operano congiuntamente in Bosnia-Herzegovina e nel Kosovo, in comunione d'intenti con i paesi alleati ed amici. Siamo impegnati fianco a fianco nella creazione di una forza militare europea.
Le visioni profetiche di uomini come Konrad Adenauer, Winston Churchill, Alcide De Gasperi e Robert Schuman, si sono concretamente realizzate nell'Unione Europea e nell'Alleanza Atlantica, divenute, attraverso decenni di dure prove, le strutture portanti di una nuova Europa, libera, democratica ed unita.
Su questo cammino avanziamo insieme. Le stelle ci guidano verso una meta comune; il convincimento che l'Europa, se unita, conta di più nel mondo, mantiene la rotta ben ferma.
Esprimo la fiducia che, nelle prossime sfide che ci attendono, il Regno Unito e l'Italia mireranno a soluzioni di alto profilo in Europa: rafforzandone le istituzioni e consolidandone l'identità; rimanendo elemento trainante nell'ammodernamento dell'economia.

Maestà,
in un Suo discorso al Parlamento australiano, nel 1954, Ella dichiarò che avrebbe, "al cospetto di Dio, non solo governato, ma servito"; perché questa era, e cito di nuovo le Sue parole, "non soltanto la tradizione della mia famiglia, ma la caratteristica moderna della Corona Britannica". Non conosco parole migliori per definire i doveri di un governante.
Governare in questo spirito è compito difficile, nel quale i reggitori di tutti gli antichi stati europei sono oggi impegnati, al fine di dare ai loro popoli uniti quel benessere e quell'influenza benefica sulla pace mondiale, che divisi non potrebbero più avere.
Nell'ambito dell'Unione Europea, nell'Alleanza Atlantica, nel G/8 e alle Nazioni Unite, Italia e Regno Unito continueranno ad offrire insieme il loro contributo alla prevenzione dei conflitti, al rafforzamento della stabilità, alla diffusione della democrazia rappresentativa, allo sradicamento della povertà, alla lotta contro la criminalità organizzata.
Opereranno con la piena determinazione di rafforzare e rendere ancora più visibile il comune impegno a fare dell'Europa un modello di progresso, di civiltà, di pace.

Maestà, Altezza Reale,
è con sentimenti di profonda amicizia che brindo alla personale felicità Sua e del Duca di Edimburgo, al vincolo fra Regno Unito e Italia, e alle fortune delle nazioni che riconoscono in Lei, Maestà, il simbolo di antichi e sempre rinnovantisi valori di civiltà.


Toast by the President of the Republic of Italy Carlo Azeglio Ciampi at the State dinner in honour of Her Majesty queen Elizabeth II and his royal highness, the duke of Edinburgh
Rome – Quirinal Palace
16th October 2000

Your Majesty, Your Royal Highness,

I would like, first of all, to bid you and Prince Philip a very warm welcome to Italy. I know that I am voicing the deepest sentiments of the Italian people in welcoming your Majesty in a spirit of great friendship on your third State visit to Italy.
My wife and I have been eagerly looking forward to your visit to Rome, recalling the happy occasion of the luncheon given at Buckingham Palace a few months ago. This visit further strengthens the friendship that unites our two countries and sets it on the way to meeting new challenges.
For centuries our two civilizations and cultures have engaged in continuous dialogue, exchanging ideas and values through which we have contributed towards defining the identity of what I consider to be our ideal common homeland: Europe.
An Italian of my generation, who has lived with a passion for civilized values through some of the most tragic, but also the happy and creative moments of the 20th century, cannot fail to recall the years in which it fell to the United Kingdom to keep the flame of freedom alight in Europe.
Almost fifty years have passed since that 6 February 1952 on which you became Queen and Head of the Commonwealth, as the forty-second Sovereign of the United Kingdom of Great Britain and Northern Ireland. You were a young woman when you took upon yourself the responsibility of one of the world's most ancient institutions of government. The trials endured during the war years, when the Royal Family shared the dangers facing the people of London, had prepared you to take on your tasks with a deep sense of duty. Above all you had the outstanding example set by your august parents. On the happy occasion of the 100th birthday of Her Majesty The Queen Mother, all of us felt particularly close to her and shared the great affection in which your people hold her.
The pleasure of these reminiscences takes us even further back to a long distant past.
Rome in all its grandeur, the mentor of civilization, and the founder of the first Empire to be based on the rule of law, was no stranger to the values on which the British Empire drew for inspiration in the course of its glorious history.
During the enlightened centuries of Humanism and the Renaissance, the call to creativity of the genius of Italy that ushered in a new age in European civilization, received a resounding response in the genius of Shakespeare's England.
Italy with her Maritime Republics, with Christopher Columbus who opened up the paths of the world to Europe, was the forerunner of the maritime vocation and destinies of your own people.
Liberal 19th century England, drawing on the strength of its extraordinary parliamentary tradition, was particularly supportive of Italy during the Risorgimento, helping the Italian people make their dreams of unity and freedom come true.
These vivid, evocative memories make our dialogue particularly fruitful both bilaterally and in Europe. Our common desire for cooperation is fuelling exciting economic, scientific and technological projects. The frequent Italo-British cultural events attract the unreserved interest of our people.
Our cooperation is a precious asset, which gives substance and vigour to our friendship. It has taken shape in Europe, the Atlantic Alliance and through the management of the great international crises. Our common commitment in the Balkans has been, and remains, decisive to the stability of that region. Italian and British troops are operating together in Bosnia and Herzegovina and in Kosovo, striving with our allies and friends towards a common goal. We are committed, side-by-side, to setting up a European military force.
The prophetic visions of such men as Konrad Adenauer, Winston Churchill, Alcide De Gasperi and Robert Schuman have become a reality in the European Union and in the Atlantic Alliance which have become, through decades of hard trial, the foundation stones of a new free, democratic and united Europe.
We are moving forward along this path together. The stars are guiding us to a common goal; the conviction that Europe, if united, counts for more in the world, keeps us on a steady course.
I am confident that in the challenges that lie immediately ahead of us, the United Kingdom and Italy will aim at achieving high profile solutions in Europe: by strengthening its institutions and consolidating its identity; by remaining a driving force in the modernization of the economy.

Your Majesty,
In a speech you delivered to the Australian parliament in 1954 you said that you would not only rule but serve in the sight of God. Because this, as you yourself said, was not only the tradition of your family but the modern characteristic of the British Crown. I myself can find no better words to define the duties of a ruler.
Ruling in this spirit is an arduous task, to which the governments of all the ancient states of Europe are committed today, in order to give their united peoples that prosperity and that positive influence on world peace which would no longer be possible if they remained divided.
Within the European Union, the Atlantic Alliance, the G8 and the United Nations, Italy and the United Kingdom will continue jointly to make their contribution to preventing conflicts, strengthening stability, spreading representative democracy, eradicating poverty and combating organized crime.
And they will do so with the steadfast determination to make ever stronger and clearer their common commitment to making Europe a model of progress, civilization and peace.
In a spirit of deep friendship, I wish to propose a toast to the personal happiness of Your Majesty and Your Royal Highness, the Duke of Edinburgh, to the bonds that unite the United Kingdom and Italy, and to the prosperity of the nations who see in you, Your Majesty, the symbol of ancient and ever-renewed values of civilization.

Incontro del Presidente della Repubblica Carlo Azeglio Ciampi con le autorità della Regione Sardegna
Cagliari – Palazzo della Provincia
09 novembre 2000

Grazie per la vostra affettuosa accoglienza.
Un primo saluto alle Autorità religiose e civili che sono in questa sala e un ringraziamento particolare per gli interventi che abbiamo insieme ascoltato: del Sindaco di Cagliari, del Presidente della Provincia di Cagliari, del Presidente della Regione.
Li ringrazio, soprattutto, perché non hanno svolto un discorso limitato alla cerimonia, ma hanno pronunciato un intervento di contenuti, in cui hanno parlato con tutta franchezza dei problemi veri - come è stato or ora detto - di cui oggi loro, insieme a voi tutti, sono responsabili, sono tenuti ad occuparsi per trovare soluzioni.
Sono sempre stato contento ogni qual volta mi è capitato di venire in Sardegna; innumerevoli volte da turista, molte volte anche nelle varie responsabilità che, nel corso dei decenni, mi sono state affidate. Con non pochi di voi ci siamo incontrati in numerose occasioni nelle diverse località della Sardegna.
L'ultima volta che sono giunto qui, per motivi di lavoro, è stata nel luglio del 1988 - lo ha menzionato il Sindaco di Cagliari - e fu proprio in quella occasione - anch'io lo ricordo bene - che il Sindaco di Cagliari mi rivolse quella frase, che oggi ha citato. Eravamo all'indomani della creazione della moneta unica europea, alla quale l'Italia era riuscita a partecipare fin dall'inizio; e fu proprio allora che il Sindaco disse: "Mi auguro che per la Sardegna l'ingresso nell'euro non voglia significare solo il passaggio dalla periferia dell'Italia alla periferia dell'Europa".
Fu un'osservazione che mi colpì e sono oggi tenuto a iniziare queste mie riflessioni con voi, partendo proprio da quelle parole. Certo, se mi trovassi ancora ad avere responsabilità di esecutivo, sarei portato a rispondere o a cercare di rispondere puntualmente alle varie tematiche che sono state sollevate.
Oggi non posso certo entrare in tematiche quali quelle del federalismo, che sono attualmente oggetto di un dibattito parlamentare che mi auguro porti alla conclusione anche sul tema del federalismo istituzionale.
Per quanto riguarda i temi più concreti che sono stati evocati e che sono in gran parte legati proprio agli inconvenienti dovuti ai costi che la condizione insulare porta alla Sardegna, vi posso solo promettere - e lo farò - un interessamento concreto presso le amministrazioni statali con le quali voi già avete un dialogo, per far sì che questo dialogo - poi tornerò sull'argomento - possa diventare più serrato, soprattutto più costruttivo.
Per quanto riguarda la questione della periferia, penso che bisogna fare oggi, sulla nuova realtà del mondo moderno, alcune considerazioni.
Domandarsi, cioè, in primo luogo: esiste ancora oggi una periferia dell'Italia e dell'Europa? Oppure: è vero che l'Italia e l'Europa stanno divenendo una struttura a rete di vasta estensione, ricca di molti nodi, di molti centri di crescita, di sviluppo, di civiltà collocati ovunque geograficamente, dal centro alla periferia geofisica, e che quindi nessuna di queste parti è destinata ad essere sempre periferia?
E poi se c'è ancora - e c'è in parte - ancora una periferia, quali strade percorrere per avviarvi più celermente un maggiore sviluppo? Queste sono le domande che dobbiamo porci insieme, guardando all'Italia e alla Sardegna.
Da quando sono stato eletto Capo dello Stato, ho visitato molte regioni dell'Italia. Presto, fra poche settimane, sarò in Toscana, a Pisa e a Firenze, a far visita anche a quella che è la mia Regione d'origine. E ho raccolto molte esperienze, dalle quali traggo motivi di riflessione, ma soprattutto motivi di fiducia.
La prima ragione di fiducia viene proprio dal fatto di essere parte di un'Europa; un'Europa che oggi è alla vigilia di nuovi importanti passi in avanti sulla strada dell'unificazione e alla vigilia di un allargamento che tende a raccogliere, dentro l'Unione Europea o attorno ad essa, una parte sempre più ampia del Continente.
Questi nuovi legami istituzionali ci aprono prospettive di pace e di benessere che l'Europa, forse, non ha mai avuto in tutta la sua storia: forse bisognerebbe risalire ai tempi della pace augustea.
Ed è motivo di orgoglio per tutti noi che l'Italia faccia parte, oggi come sempre in passato - l'Italia non ha mai mancato un appuntamento europeo - di quella avanguardia di Paesi che guidano l'Europa. Su questo punto vorrei insistere, non perché sia un convinto europeista, ma perché - non dobbiamo dimenticarlo - che la pace è il bene essenziale. Senza la pace non si costruisce niente.
Abbiamo visto, come nonostante l'Unione Europea - un'Unione Europea che ancora non ha potuto allargarsi, in un modo o nell'altro, sino a comprendere la maggior parte dei Paesi d'Europa - ci siano ancora pericoli di guerra, quali gli eventi dei Balcani ci hanno drammaticamente dimostrato. Sono solito dire che se non vi fosse stata l'Unione Europea, se non vi fosse stata una condizione di pace profonda tra gli Stati che per secoli si sono combattuti su basi nazionalistiche, molto probabilmente quanto è accaduto nei Balcani avrebbe potuto provocare nuovi conflitti di estensione mondiale.
In questo quadro più vasto, abbiamo fatto molti progressi nell'ultimo decennio. Abbiamo messo in ordine i nostri conti; siamo riusciti - lo ripeto - ad essere fra i fondatori della moneta europea e, per riuscirsi, siamo diventati più forti sanando alcuni dei nostri punti deboli.
Certamente, tutto questo non vuol dire sedersi sugli allori, al contrario. Ricordo ancora che non si era ancora firmato l'accordo a Bruxelles, il 2 di maggio, sulla unione monetaria che, rientrato in Italia, mi affrettai a dire che dovevamo proporci altri grandi obiettivi. Il successo avuto per entrare nell'Europa della moneta unica ci proponeva subito una grande sfida - quella con la quale attualmente ci confrontiamo - la sfida nella competitività che vuol dire crescita, che vuol dire occupazione.
Cerchiamo di vedere come stiamo affrontando questi problemi, questa sfida in Italia e nella Sardegna.
Sono passati decenni da quando fu lanciato - lo voglio ricordare, perché allora, sia pure in posizione di collaboratore, io stesso vi partecipai - il piano di rinascita della Sardegna. Gli sforzi allora compiuti non furono poca cosa. Purtroppo, molte delle iniziative di industrializzazione non ebbero successo. Contribuirono non di meno a far crescere la società sarda in termini economici e ancor più sociali e culturali. È anche sulla base di quanto fatto in passato che oggi il problema dello sviluppo della Sardegna può essere posto, almeno in parte, in modo nuovo.
In primo luogo, il fatto di non essere fra le regioni di vecchia industrializzazione fa sì che sia stato conservato alla Sardegna un ambiente naturale più intatto e più integro. Sono valori che oggi, con i nuovi modi che vi sono per poterli valorizzare, costituiscono delle risorse fondamentali.
La vocazione turistica della Sardegna sta dando frutti crescenti; il turismo in Sardegna è una realtà importante che ha - lo sappiamo - un grande ulteriore futuro. Per rafforzarlo, bisogna dimostrarsi capaci di rinnovare e integrare le infrastrutture e di sviluppare le iniziative imprenditoriali che sono necessarie per mettere a frutto le risorse naturali, stando certamente bene attenti a non danneggiare il patrimonio di cui disponiamo.
La responsabilità di tutto questo ricade congiuntamente sulla società civile, sull'imprenditoria, non meno che sulle autorità di governo locali, regionali e nazionali. Di tutto questo voi ne siete consapevoli e gli interventi che abbiamo insieme ascoltato lo confermano. E nel parlare di valorizzazione delle risorse non dimentichiamo - non solo perché, purtroppo, sono stati afflitti dai danni di cui avete fatto memoria anche oggi - non dimentichiamo il potenziamento delle produzioni tradizionali, in primis quella agricola e, non meno di essa, quella dell'artigianato.
Ma questo non basta. Alla valorizzazione delle risorse antiche, naturali, ambientali e culturali, deve affiancarsi la creazione di iniziative nei settori della nuova economia, dell'economia più avanzata. E, fatto grandemente positivo, è che tutto ciò sta già accadendo.
Chi avrebbe pensato, pochi anni fa, che una delle società a maggiore capitalizzazione della borsa italiana nel settore della nuova economia sarebbe stata una società sarda? Ebbene, questo è accaduto.
Ma non solo non c'è contraddizione fra l'una e l'altra vocazione, fra le tecnologie tradizionali e quelle nuove, fra la protezione e la valorizzazione dei beni tradizionali e la creazione di una economia d'avanguardia. Anzi, si devono affiancare, per trarne una collaborazione proficua; si deve far sì che il loro accoppiamento permetta di saltare una fase dello sviluppo tradizionale.
Far sì che quello che è stato un ritardo della Sardegna si tramuti, invece, in un vantaggio, e passare direttamente alla nuova economia, all'accoppiamento della nuova economia con il suo inserimento nelle attività tradizionali, al fine di permettere un forte salto di produttività avendo evitato, per il ritardo in fasi passate, di avere gli inconvenienti e i danni che spesso quel tipo di industrializzazione ha inevitabilmente prodotto in tante regioni d'Italia, di cui anche voi avete avuto, purtroppo, delle manifestazioni che, seppur senza successo, hanno lasciato delle macerie.
Nella nuova economia, essere uniti non ha più l'importanza che aveva un tempo. Nel mondo della globalizzazione c'è solo un sistema mondiale, una grande rete con tanti nodi, con tanti centri.
Altro problema. Quando venni a Cagliari due anni fa, posi l'accento sull'importanza che il Mediterraneo aveva acquisito come via di transito per traffici crescenti. Stamattina stessa avrò occasione - la bella giornata lo consente - di effettuare una visita nel porto di Cagliari per rendermi conto di quello che è stato fatto, di quelle che sono le possibilità di utilizzare al meglio quanto è stato fatto.
Sono un sostenitore dei traffici marittimi, non solo fra le isole e la Penisola, ma fra tutte le altre zone del Mediterraneo, proprio perché è il più conveniente e il meno dannoso, sotto il profilo ambientale, modo di trasportare le merci, per unire in un nuovo legame tutte le terre che si affacciano sul Mediterraneo. Ma anche in questo campo occorre imprenditorialità e capacità di coordinare le iniziative pubbliche e private. Questo credo sia proprio il caso del porto di Cagliari.
Ma come procedere per mettere in moto la spirale crescente di una nuova imprenditorialità, necessaria per non perdere l'appuntamento della nuova economia e, soprattutto, per ridurre quello che è il male fondamentale, la piaga economica e sociale che ci colpisce, e che colpisce, in particolar modo, la Sardegna: l'insufficiente disponibilità di posti di lavoro?
Non posso non ricordare anch'io che il tasso di disoccupazione si collocava al luglio scorso al 20,5%, che è praticamente la percentuale che distingue negativamente l'intero Mezzogiorno, il 21%. Un tasso di disoccupazione che, sostanzialmente, è doppio della media nazionale, essa stessa, col 10%, fra le più elevate d'Europa.
Problema, questo, reso ancor più grave dal fatto che la disoccupazione è presente soprattutto nei giovani. Abbiamo alcuni segni di miglioramento, non solamente nelle percentuali che tendono, sia pur troppo lentamente, a decrescere, ma, per esempio, in alcuni aspetti: vedo con piacere decrescere il tasso di disoccupazione femminile. Questo significa un crescente inserimento delle donne sarde nell'attività anche imprenditoriale. Il numero delle donne sarde che oggi sono imprenditrici supera abbondantemente le migliaia.
E' pur vero che a fronte di queste statistiche così preoccupanti, vi è una forte diffusione di forme di lavoro sommerso, ma questo mette in luce l'importanza di farlo emergere e farlo diventare lavoro regolare.
Per realizzare tutto questo, il primo tema, che ci siamo ripetuti oggi stesso, è che occorrono delle buone infrastrutture, collegamenti migliori e meno costosi con il Continente, vie di comunicazione migliori all'interno dell'isola. Tutto questo è senza dubbio vero, perché è pur vero che oggi molto si scambia attraverso Internet, ma resta il fatto che anche in un mondo in cui Internet si è completamente affermato, le merci e le persone per spostarsi hanno bisogno dei tradizionali mezzi di trasporto. Uguale considerazione si deve fare per la branca fondamentale dell'energia.
In questi campi vi sono responsabilità del governo centrale, ma vi sono anche responsabilità che ricadono sulle autorità locali e regionali che devono, credo, meglio intendersi fra di loro e non intralciarsi, come talvolta accade, non solamente in Sardegna ma in tutta Italia.
Poi, al di là di queste realtà concrete, che sta nella nostra volontà di riuscire con provvedimenti e con iniziative a risolvere gradualmente, ma già da subito, occorrono altre due cose fondamentali.
Prima di tutto - e questo è un punto sul quale insisto sempre - delle buone scuole, fino all'università e agli istituti di ricerca. Delle scuole che preparino generazioni di giovani professionalmente specializzati, sia tecnici sia scienziati. Scuole avanzate che preparino nuovi potenziali imprenditori, uomini e donne. L'imprenditorialità non è solo virtù innata, ma arte che si può insegnare e imparare. Avete già delle buone scuole, delle buone università e dei centri di ricerca di fama, come il Parco Scientifico e Tecnologico e come il "CRS4".
Il dialogo che sempre raccomando è quello a tre: dovete dialogare, colloquiare fra imprese, istituzioni locali e università, scuola.
In Italia c'è questa mancanza di dialogo fra questi tre soggetti, e che fa sì che vi sia una incapacità di far corrispondere con rapidità la preparazione dei giovani, cioè l'offerta di lavoro, alle necessità dell'economia, la domanda di lavoro.
Si notano - e anche ieri sera ne discutevamo mentre parlavamo insieme a cena - come vi siano delle situazioni incredibili, che proprio mancano delle stesse realtà di professioni e delle specializzazioni appropriate a quelle che sono le richieste delle imprese e la domanda degli stessi enti pubblici che operano, dagli ospedali alle stesse scuole, ma, soprattutto, che provengono dallo stesso mondo delle imprese.
Raccomando che questo dialogo avvenga, che vi sia una presenza poi di scambi, anche diretti, di imprenditori che vanno nelle scuole, che spiegano ai ragazzi cosa occorre alle imprese nei prossimi cinque o dieci anni, quale tipo di specializzazione. E che quindi si cerchi di dare un contenuto più pratico, più concreto alla formazione nostri giovani.
Noi viviamo questa realtà: abbiamo delle scuole che diplomano o laureano giovani che vengono assunti prima che terminano il corso scolastico. Ed abbiamo invece una infinità di giovani, diplomati e laureati, che non essendo stati indirizzati nella giusta direzione, si trovano per anni senza lavoro e sono poi costretti a cercare altro tipo di specializzazione rispetto a quella per la quale sono stati preparati nella scuola.
E poi cosa occorre? Una delle cose più importanti, che riguarda tutti, tutti coloro che hanno responsabilità di governo: cioè un buon governo, delle buone amministrazioni. E qui credo che abbiamo anche qui molta strada da compiere.
Credo profondamente - l'ho affermato più volte - a un nuovo stato federale democratico che rafforzi la sua unità, che è un bene per me e per tutti noi supremo, proprio sviluppando le autonomie locali a tutti i livelli.
Purtroppo, la stagione delle riforme, diciamolo con tutta sincerità, sta maturando troppo lentamente i suoi frutti. Mi auguro - l'ho già detto all'inizio - che ai pochi già colti altri ne seguono prima che si chiuda la presente legislatura.
Presidente Floris, ho ascoltato con grande attenzione quello che Lei ha detto. Molti dei problemi, che Lei ha enunciato, richiedono - l'ho accennato all'inizio - un dialogo più serrato e più costruttivo, un confronto più deciso fra le amministrazioni della Regione Sardegna e il governo centrale.
Mi limito poi a sottolineare due punti che considero fondamentali nel suo riferimento al federalismo.
Il primo: l'unità nazionale. E qui vorrei appunto riprendere una sua locuzione, per evitare che se ne possa dare una distorta interpretazione, quando Lei ha parlato di identità di nazione mancata.
L'Italia tutta, la penisola e le isole hanno una identità ben definita. Credo che nessun altro paese in Europa l'abbia quale l'ha l'Italia. Quella Italia che, nel pieno del Risorgimento, Manzoni chiamava "Una d'arme, di lingua, d'altare, di memorie, di sangue e di cor".
Ho inteso nelle sue parole la conferma appassionata del pieno senso di appartenenza dei sardi a questa nazione, per la quale tanti figli della Sardegna hanno dato la vita. E ho sentito al tempo stesso - e la comprendo - l'amarezza per avvertire una insufficiente comprensione per taluni dei maggiori problemi dell'isola.
L'altro punto che desidero sottolineare, richiamandomi a quanto da Lei detto, è la solidarietà. Quindi qualsiasi riforma di federalismo - che sta al Parlamento portare alla sua conclusione - deve avere ben chiari questi due punti: unità dell'Italia, solidarietà fra le varie parti d'Italia. Credo che su questo abbiamo un comune sentire, del tutto uguale, del tutto identico.
Creare un'Italia federale vuol dire non fare a meno dello Stato, ma avere uno Stato più coeso, più giusto, più efficiente. Il federalismo deve consolidare una democrazia dove le responsabilità di governo sono più vicine al popolo, ma dove tutti hanno più responsabilità in una società, in una economia dove c'è inevitabilmente più concorrenza su scala mondiale.
Sono in gara fra loro non solo le imprese, ma le varie amministrazioni locali che debbono saper mettere a frutto sia tutte le risorse interne, sia quelle che vengono messe a disposizione dello Stato nazionale e dell'Europa. Conoscete la mia battaglia, che ho affrontato da Ministro del Tesoro, per l'utilizzo dei fondi strutturali; mi auguro che in Sardegna - i problemi sono tanti, anche ieri li abbiamo analizzati, a cominciare da quello dell'acqua e della sua distribuzione - si possa procedere al più completo utilizzo dei fondi strutturali.
E a tal proposito mi rivolgo a tutti i Sindaci qui presenti, che possano adoperare essi stessi quei fondi tramite la Regione e tramite lo Stato, per poter finanziare quelle opere fondamentali ed elementari per il benessere dei propri cittadini, a cominciare appunto da quello dell'acqua, che è soprattutto concentrato sulla sua distribuzione, al fine di evitare sprechi di risorse.
Con buoni governi locali, lo stimolo all'innovazione e allo sviluppo diventa più forte. Diventano anche, con buoni governi locali, più credibili le rivendicazioni, che è giusto ci siano, nei confronti del governo centrale, per quella parte di responsabilità che su quel governo continua e continuerà a cadere.
E' necessario, per riuscire, porsi degli obiettivi, e poi controllare i risultati raggiunti. Ritengo questa una modesta attività che ho sempre sostenuto che si debba svolgere, a tutti i livelli.
A ogni inizio dell'anno ci si pone i propri obiettivi e poi si deve, periodicamente, nel corso dell'anno controllarne - usando una parola che ormai è diventata, anche se non è molto italiana, di uso comune, monitorarne - il suo andamento. Perché è fondamentale applicare due cose nella vita. Per avere fiducia, sostengo sempre che occorre, quando avete un momento di sfiducia, porsi questo interrogativo: "Come stavo sei mesi fa, un anno fa, tre anni fa?" oppure "Quale era lo stato dell'attività che mi è stata affidata?". E questo probabilmente mi darà motivo di fiducia, perché riscontrerete che l'avanzamento c'è stato.
Ma al tempo stesso svolgere quest'altro tipo di verifica periodicamente, ogni tre mesi o ogni quattro mesi, se quanto vi eravate proposti di raggiungere sta andando avanti. Questo è altrettanto fondamentale: non aspettare fine anno per fare il bilancio; perché a fine anno faremo il bilancio finale, ma poi si può avere la sorpresa che non ci siamo impegnati abbastanza in alcuni passaggi che avremmo potuto raggiungere e che non abbiamo raggiunto.
Ricordatevi - ed è un altro concetto che ripeto spesso - che non sono i capitali finanziari che mancano, ma occorre, per attirarli, dare prova di saper progettare e di sapere realizzare, mediante un'alleanza fra pubblico e privato, fra autorità locali e autorità centrale, che è la premessa indispensabile del successo.
Vi ho forse tediato anche troppo a lungo, quindi giungo alla conclusione. Come avete notato, anche io ho pronunciato un discorso non da cerimonia, ma ho svolto un discorso tra persone che sanno di avere responsabilità e problemi in comune, che questi problemi e queste responsabilità debbono, per avere un esito positivo, vedere una collaborazione vera fra di loro, schietta, aperta; un confronto anche forte, anche duro, ma sempre costruttivo, mirato a concludere. Ribadisco sempre che non capisco, quando si partecipa a delle riunioni, che si terminano non avendo concluso niente. Una riunione deve concludersi avendo portato un risultato; potrà non essere quello finale che auspicavamo da subito, ma deve considerarsi un passo avanti, deve poter risultare la premessa per poi arrivare all'obiettivo finale.
Alcune delle riflessioni che ho svolto qui con voi nascono anche dalle esperienze che ho raccolto nel corso di questo mio viaggio per l'Italia. Vorrei condividere con voi anche la grande fiducia che nutro. Non sono un ottimista per natura, ma una persona la quale cerca di trovare motivi di forza e di fiducia nella prospettiva che ritenga verosimile, possibile di affrontare o risolvere un problema. La mia fiducia è venuta proprio su questa esperienza, sulla possibilità dell'Italia di saper trovare la combinazione migliore tra la capacità di innovare, di proteggere, di salvare e di mettere a buon uso i valori del nostro patrimonio naturale e della nostra tradizione. Saper realizzare insieme l'una e l'altra cosa produce e darà risultati superiori a ogni attesa.
Noi italiani abbiamo ingegno, abbiamo spirito di iniziativa, abbiamo un patrimonio di beni naturali e di valori antichi senza eguali nel mondo. Questa è realtà. Non è solamente il fatto che ognuno cerca di valorizzare quello che ha - certo lo dobbiamo fare - ma noi ci troviamo veramente in questa condizione privilegiata di natura e di storia.
Ho fiducia nell'Italia, in un'Italia - e lo dico con particolare forza nella terra sarda - orgogliosa delle sue tradizioni, salda nella sua unità, forte dei suoi giovani, ai quali dobbiamo molto, perché non bisogna accontentarsi di avere assicurato loro un avvenire di pace, che è fondamentale, ma dobbiamo anche garantire loro un avvenire di lavoro.
Questa fiducia vi voglio comunicare oggi, nella convinzione che l'odierna mia visita in Sardegna mi offrirà nuove motivazioni per confidare nel futuro della nostra gente, della nostra Patria. E concludo anche io con l'evviva che è già stato pronunciato.

Viva la Sardegna! Viva l'Italia!

Intervento del Presidente della Repubblica Carlo Azeglio Ciampi in occasione della visita alla città di Brescia
Brescia – Auditorium del Comune
16 novembre 2000

Autorità religiose e civili,
Caro Sindaco della città di Brescia,
Cari Sindaci di tutti i Comuni della Provincia di Brescia,
non posso iniziare questo mio incontro con voi senza rivolgere un pensiero commosso a Eliano Tognazzi, morto questa notte a seguito dell'aggressione subita mentre attendeva al proprio lavoro.
Questo nuovo omicidio, oltre alla pietà umana e alla partecipazione al dolore dei suoi familiari, richiama drammaticamente il tema della sicurezza dei cittadini.

L'impegno delle forze dell'ordine è stato intensificato, sia con un crescente numero di addetti, sia con il ricorso a nuovi metodi di impiego. E le forze dell'ordine per prime hanno pagato e stanno pagando anche qui a Brescia un doloroso tributo di vite umane.
Anche se i dati statistici offrono indicazioni di una riduzione dei reati, bisogna fare ancora di più.
Sono al momento ignoti i responsabili di questo nuovo efferato delitto. Ma, sulla base di altri crimini ormai accertati nelle responsabilità, non c'è dubbio che l'insufficiente senso di sicurezza dei cittadini sia legato anche al fenomeno dell'immigrazione.
L'Italia è terra ospitale. L'apertura della nostra società è parte della nostra cultura. La Repubblica, che ha il compito di garantire la sicurezza di tutti, deve farsi carico di un ancor più forte impegno. Le migrazioni dei popoli sono fenomeni storici ricorrenti; sono flussi inarrestabili che corrispondono a esigenze sia dei paesi di origine, sia dei paesi di accoglimento. Debbono e possono essere governati.
Operiamo con impegno per favorire una integrazione in modo da renderla positiva per tutti, ma reprimiamo con severità, senza alcuna tolleranza tutti i fenomeni di criminalità. Soprattutto preveniamo con l'attenta selezione all'ingresso e con un'efficace opera di accoglienza.
Questi sentimenti, queste preoccupazioni turbano il nostro animo. Rendono ancora più intenso il significato dell'incontro di oggi con voi.
E' un incontro che è iniziato con la bellissima mostra sui Longobardi che ci riporta a momenti della nostra storia dei quali la lontananza dei secoli non attenua la drammaticità. Momenti che, non a caso, appassionarono un grande italiano, un grande lombardo come Alessandro Manzoni. Lo spinsero a riflettere sul destino di "un volgo disperso che nome non ha"; che, proprio in quegli anni, iniziava a cercare la via dell'unità nazionale e della libertà.
E' grazie anche ai cittadini di Brescia che un secolo e mezzo fa, usando le parole di Manzoni, quel "volgo disperso" si fece popolo e ritrovò "dei padri la fiera virtù".
Non possiamo dimenticare che, mentre a Novara si spegnevano le prime speranze dell'indipendenza nazionale, a Brescia per dieci giorni sventolava il tricolore.
L'unità della Patria è nata in queste strade dove i cittadini guidati da Carlo Cassola, da Luigi Contratti e da Tito Speri resistettero con duemila fucili ai cannoni dell'armata di Radetzky. Nel 1945 nelle stesse strade i cittadini di Brescia, in armi, meritavano, per la seconda volta in un secolo, una medaglia al valore militare.
C'è un filo che lega questo incontro con voi al breve viaggio che sto per fare a Milano in onore di Giuseppe Verdi, l'uomo che con la sua musica rappresenta meglio di ogni altro l'orgoglio, la passione civile dell'Italia moderna.
Ricordiamo come Verdi, i patrioti bresciani, i nostri padri immaginarono la libertà della Patria: la pensarono inserita in una Europa nella quale si affermavano i diritti civili e la convivenza dei popoli.
Per le nostre genti, per le nostre città, l'indipendenza e l'unità nazionale hanno significato anzitutto la conquista dei diritti civili, la possibilità di autogovernarsi, al centro e localmente.
E' sui sacrifici di quei patrioti, sulle loro intuizioni che oggi possiamo sviluppare il modello di una Repubblica ricca delle sue diversità, sempre più libera e articolata nelle sue autonomie. E' sul ceppo di questa tradizione - che trova la sua sintesi nella Costituzione repubblicana - che oggi possiamo costruire un'articolazione federale che rafforzi l'unità nazionale.
Questa articolazione di governo diffuso tra le autonomie e lo Stato centrale non è fine a se stessa, ha come obiettivo l'avanzamento civile ed economico dell'intera Italia, il rafforzamento delle nostre capacità di affrontare con successo la sfida della competitività mondiale.
A quest'ultimo fine abbiamo bisogno di una progettualità forte da parte del settore pubblico - Comuni, Province, Regioni, Stato -; abbiamo bisogno di migliorare la proiezione e la forza internazionale del nostro sistema imprenditoriale. Il federalismo è un'occasione di crescita per tutti. Anche per lo Stato centrale, che deve concentrarsi sui compiti essenziali, e su quelli sviluppare più autorevolezza, più efficienza, più capacità di dialogo con i cittadini.
Qualche giorno fa - incontrando al Quirinale i nuovi Cavalieri del Lavoro - ho fatto loro una domanda che oggi ripropongo a voi che rappresentate una delle aree più industriali ed evolute d'Europa: perché non siamo capaci di investire tutto il risparmio che generiamo? Oggi che abbiamo finalmente eliminato la distruzione di risparmio che per decenni veniva assorbito dal disavanzo pubblico, una parte del capitale prodotto è attratta dal flusso netto in uscita degli investimenti con l'estero. La risposta è complessa e dobbiamo saperla dare insieme, tutti, nei fatti.
Anche se ci limitiamo a guardare ai problemi di una città e di una Provincia così fortemente sviluppate come Brescia, è possibile individuare gli ostacoli, i cosiddetti colli di bottiglia che ci rendono difficile il balzo che la potenzialità di risorse umane e finanziarie della nostra società è in grado di fare.
Per brevità e per quell'esempio di concretezza che hanno tutti i nostri interventi, voglio elencare come "per titoli" i punti chiave di una ideale agenda della competitività:
· Infrastrutture;
· Ricerca scientifica, innovazione;
· Formazione, istruzione;
· Dimensione internazionale delle imprese;
· Semplificazione delle procedure amministrative.
Anche Brescia - come tutte le città italiane - ha come problema principale quello dei collegamenti, della mobilità delle persone e delle merci. E' il problema di una rete di infrastrutture sostanzialmente ferma da troppi anni per una serie di impedimenti che si sono sovrapposti nel tempo. Non c'è una città dove io sia stato nella quale il tema delle infrastrutture - viarie, ferroviarie, portuali, aeroportuali - non sia il punto numero uno.
Per Brescia, collegamenti significa soprattutto legame con i mercati di sbocco del Centro Europa, con i porti della Liguria e dell'Adriatico, con gli assi ferroviari di Bologna e di Milano.
Quello delle infrastrutture è un problema che investe direttamente la responsabilità di tutti gli amministratori. Quante volte opere già progettate e già decise vengono bloccate per anni dal mancato accordo di qualche amministrazione locale? La capacità di fare squadra per il bene comune deve vincere sugli interessi particolari.
E' importante che almeno un'opera da voi giudicata essenziale si realizzi in tempi rapidi. Sta a voi scegliere quella sulla quale puntare. E' forse il raddoppio della Milano-Brescia? Se è questa l'opera più importante, date ad essa priorità, cominciando con il procurare tutti i consensi, tutti i permessi che riguardano le autorità locali. Poi pretendete quello che deve fare l'amministrazione centrale. Abbiamo il dovere di sfatare l'incantesimo dei cantieri che non partono mai, o peggio ancora che una volta avviati vengano sospesi, che è uno spreco intollerabile di risorse. Dare avvio e realizzare una delle opere principali io penso che sia il modo migliore, forse l'unico modo per dare fiducia alle imprese e ai cittadini.
Secondo tema: la ricerca. Su questo terreno le responsabilità sono molte anche da parte degli imprenditori. Essi hanno investito, molto e bene, per la razionalizzazione dei processi produttivi, meno per l'innovazione dei prodotti.
Il sistema delle Università è un bacino potenziale dove "pescare" idee imprenditoriali, dove svilupparle. Sono aree ricche di imprese come questa di Brescia che debbono sollecitare, promuovere una mentalità più direttamente sensibile alle esigenze di sviluppo anche nei Dipartimenti di ricerca.
In tutte le città d'Italia che visito, incontro sempre i rettori delle università, gli imprenditori, gli amministratori locali; i tre pilastri di quella "alleanza delle autonomie" che sono convinto rappresenti la base concreta, pragmatica, del federalismo. Sono incontri sempre molto interessanti. Per lo più ne traggo l'impressione che questi tre mondi non dialoghino fra di loro con la frequenza e la continuità che è nel loro stesso interesse. Il mio invito è: riunitevi periodicamente a presentare progetti congiunti, tra università e imprese, sotto lo stimolo, sotto la presenza delle autonomie locali.
Altro tema che si lega a quello della ricerca: formazione. Ho invocato i tre pilastri università, amministrazioni locali, imprese. Ad essi corrisponde il trinomio ricerca, formazione, occupazione. L'istruzione e la opportunità di lavoro coincidono sempre di più.
Questo è uno degli aspetti più belli della società dell'informazione e della tecnologia. L'ampliamento delle conoscenze ha una ricaduta immediata sulla possibilità di impiego e sul benessere individuale. Ne deriva che più si investe in formazione e istruzione, più si favorisce il successo della società.
Alla società dell'informazione, dell'informatica deve corrispondere la società della formazione.
Pochi giorni fa ero a Cagliari: mi hanno molto colpito, nella riunione con gli imprenditori e i Rettori delle università, le parole di un imprenditore sardo che opera nel settore delle nuove tecnologie. Ci ha detto: nei prossimi tre anni l'industria europea avrà bisogno di 200.000 esperti in informatica. Per trovarli, le imprese europee sono disposte a spostarsi, a localizzarsi vicino a quelle università che dimostrano di poter fornire giovani ben preparati in quel settore.
E l'esempio ormai di crescente, feconda vicinanza fra imprese e università si sta, sia pure lentamente, diffondendo anche in Italia.
Altro argomento: dimensione internazionale delle imprese. La forza della nostra economia è rappresentata dal tessuto di piccole e medie imprese che per lo più spontaneamente si sono raccolte in "distretti industriali". Oggi il sistema "per distretti", per "grappoli" di imprese, deve trovare un momento di razionalizzazione organizzativa per raggiungere sui mercati internazionali dimensioni paragonabili a quelle dei concorrenti. Il problema del salto di dimensione esiste: per farlo meglio e con minori costi dovete organizzarvi, per farlo insieme, più imprese insieme, gruppi di imprese insieme.
Semplificazione delle procedure amministrative. Non poco è stato fatto. L'amministrazione pubblica ha avviato una vera e propria trasformazione. C'è ancora molto da fare. C'è molto da far sapere, anche sulla diffusione che hanno avuto l'informatica e le reti. Il disporre di maggiore informazione dà fiducia agli utenti e li rende più consapevoli di avere acquisito nuovi diritti - in materia di autocertificazione, di riduzione di passaggi burocratici -: e che spesso ne sono ignari.
Vedo che Brescia è all'avanguardia per la semplificazione nei certificati e nel rapporto con cittadini ed imprese. Insistete su questa strada.
Questi sono alcuni dei temi sui quali le generazioni di oggi devono lavorare per sé e per le generazioni future.
Credetemi, le conclusioni che traggo da questo viaggio attraverso l'Italia sono nette e sono positive: l'Italia sta rifiorendo. L'ho constatato, una settimana fa, anche nell'incontro con la gente della Sardegna.
La demografia delle imprese, cioè il saldo fra il numero di quelle nuove e di quelle che hanno terminato l'attività, presenta ovunque in Italia risultati positivi e un saldo attivo in tutta l'Italia, a cominciare dal Mezzogiorno. Si stanno creando nuovi posti di lavoro. Soprattutto si sta diffondendo una nuova cultura del fare, di intraprendere: arretra, anche nelle Regioni meno sviluppate, la mentalità del lamento, della richiesta di assistenza.
Si avverte una nuova consapevolezza di quello che può rappresentare per il nostro futuro ad esempio lo sfruttamento positivo delle bellezze artistiche, ambientali, naturali del nostro Paese proprio combinandole con le nuove tecnologie che abbattono barriere fisiche, distanze, dualismi territoriali.
Un altro fenomeno di cui dobbiamo tenere conto: nella nostra terra sono oltre 2.500 i comuni che rischiano di scomparire per un lento processo di spopolamento. Questo tessuto di pievi, di rocche, di piccoli insediamenti in montagna e in collina - di cui anche queste vostre meravigliose terre sono ricche, dalla Val Trompia alla Val Camonica, alla Val Sabbia - è un capitale straordinario che si è accumulato nei secoli e che il mondo ci invidia.
E' un capitale di realizzazioni, di opere delle generazioni passate, ma soprattutto di memorie e di tradizioni, che vogliono anche dire usanze, alimenti, artigianato che possono tornare ad essere fonte di ricchezza. Dobbiamo sforzarci di riconquistare questi paesi, dobbiamo investire sulla loro rinascita.
Ho voluto toccare una serie di temi che sono quelli con i quali voi quotidianamente vi confrontate.
Desidero concludere ritornando alla nostra Patria che è nata combattendo in queste terre e in queste vallate. Nel 1849 i Volontari di Garibaldi venivano ospitati e assistiti dalle popolazioni delle vallate. E' passato un secolo e mezzo, ma qui a Brescia e in tutti i lombardi non è venuto meno l'orgoglio di essere stati in prima fila fra i fondatori dell'Italia unita e di essere tuttora protagonisti del suo sviluppo economico e civile.
Risorgimento, unità d'Italia, conquista dei diritti civili, Costituzione repubblicana sono legati da un unico filo.

Viva l'Italia!

Discorso del Presidente della Repubblica Carlo Azeglio Ciampi in occasione dell'incontro con le Autorità e i cittadini di Firenze
Firenze
05 dicembre 2000

Affronto questo incontro con Firenze, e quello che seguirà domani con la città di Pisa, con uno stato d'animo particolare.
Esso nasce anzitutto, come è ovvio, dal fatto che mi ritrovo nella mia Toscana, in città che appartengono alla mia vita, alla mia formazione come uomo, come italiano, come europeo.
I miei pensieri volgono inevitabilmente, in questo momento, al passato; e prima di tutto ai Fiorentini illustri del nostro tempo, da Giorgio La Pira a Giovanni Spadolini a Lando Conti, e a ciò che essi hanno significato per l'Italia: personaggi luminosi, che hanno confermato la presenza viva e forte dello spirito di Firenze nell'identità dell'Italia contemporanea.
Ciò non sorprende. A Firenze, forse più che in ogni altro luogo, è nata l'Italia moderna: non soltanto la nostra lingua, ma la nostra coscienza di nazione. Firenze e la Toscana hanno dato all'Italia e al mondo, a partire da Dante, padre della cultura europea oltre che italiana, una costellazione di grandi spiriti, che illuminarono un'epoca straordinaria nella storia della civiltà.
A Firenze e in Toscana furono create le forme e istituzioni dell'economia moderna. Qui nacque, fino a culminare in Galileo Galilei, la nuova scienza. Qui nacque l'idea della politica dell'equilibrio, che dall'Italia si diffuse in Europa. Firenze fu, come Atene, esempio di un perfetto sposalizio fra politica, arte e cultura. Questa fu una società di mercanti, di banchieri, di artigiani, di grandissimi artisti, poeti, filosofi. I Medici ne furono la sintesi.
Qui nacque il concetto stesso di Umanesimo. Fino ad oggi, dello spirito di Firenze è caratteristica costante e peculiare il senso dell'universale. Una singolare ma significativa coincidenza vuole che questa mia visita, come è stato qui ricordato, cada tra due eventi che mettono in evidenza la vocazione di civiltà della Toscana: la celebrazione del 30 novembre 1786, giorno in cui il Granducato di Toscana abolì, primo Stato nella storia moderna, la tortura e la pena di morte; e l'incontro del 10 dicembre, anniversario della proclamazione della Dichiarazione dei Diritti dell'Uomo, che ha per tema la cancellazione del debito dei Paesi meno sviluppati. Quest'ultimo tema mi è caro, per la parte che ebbi, come Ministro del Tesoro, nel far maturare la decisione dell'Italia di cancellare i debiti anche commerciali con noi contratti da parte di Paesi con un reddito annuo inferiore a 800 dollari, e di promuoverne l'adozione in seno al Fondo Monetario.
Quanto alla "Festa Toscana", di cui mi avete parlato, essa esalta una grande tradizione riformatrice di cui, come toscano e come italiano, sono particolarmente orgoglioso. Non posso che compiacermi di questa iniziativa.
Recentemente a Roma è stato riaperto al pubblico il Vittoriano, il monumento col quale la nuova Italia ha celebrato la sua riconquistata unità e la sua libertà. Esso è ornato, fra l'altro, da statue che simboleggiano le 16 regioni di fine Ottocento, e le 14 città più insigni per storia e cultura. Forse non tutti sanno che Firenze è rappresentata da una figura femminile, che porta il lauro dei poeti e rievoca Beatrice. Insieme, queste 30 statue rappresentano le gloriose storie locali che si fondono nella Nazione unita.
Non è dunque l'Italia d'oggi a riscoprire la ricchezza delle sue antiche diversità.
Ne era già consapevole l'Italia appena riunificata con le guerre risorgimentali; ed era giustamente orgogliosa sia dell'unità ritrovata, sia della pluralità delle sue grandi tradizioni locali di civiltà e di cultura.
La riforma dello Stato italiano, in cui ci siamo oggi impegnati, non è certo un rigetto del passato. Vuol essere, al contrario, la riaffermazione di valori locali e nazionali già profondamente connaturati al nostro Risorgimento. Valori incentrati sulla consapevolezza che soltanto l'unità politica poteva e può a un tempo assicurare al popolo italiano dignità e rispetto nel mondo, garantirne la libertà, salvaguardarne l'efficienza di governo. Con il 1° gennaio 2001 scatterà definitivamente il federalismo amministrativo, con una rilevante assegnazione agli enti territoriali di risorse umane e finanziarie, che vengono trasferite dal Governo centrale a Regioni, Province e Comuni.

L'Italia non è soltanto un Paese guida dell'Europa unita.
È anche la nazione primogenita della civiltà europea, di cui fu madre, prima con la gloria di Roma; poi come sede del Papato; infine come patria dell'Umanesimo e del Rinascimento.
L'inizio dell'era moderna ebbe qui le sue prime radici, e poi crebbe con una meravigliosa fioritura in tutte le grandi città italiane.
I dati che ho consultato prima di questa mia visita, e ciò che ho appena ascoltato da voi, confermano il robusto stato di salute di questo territorio.
Avete saputo affiancare ad attività che esaltano i grandi valori tradizionali di Firenze e della Toscana - le straordinarie bellezze artistiche, la vitalità di settori produttivi come l'artigianato, la moda, e ovviamente il turismo - attività produttive forti e vitali nell'industria ed anche nella nuova economia.
Non si può non apprezzare la sensibilità mostrata sui temi di governo locale dalla Regione Toscana, la quale, già dalla scorsa legislatura, ha istituito il Consiglio delle autonomie, quale sede permanente di rappresentanza dell'intero sistema degli enti locali.
Un esperto di cose fiorentine mi ha detto: noi siamo parte dell'Italia felice, Firenze è una città di grande respiro, di robusti investimenti. Non penso che abbia esagerato. Ho trovato, con piacere, conferma di questo giudizio nei discorsi che ho appena ascoltato.
I dati sull'occupazione, che sono positivi, così come quelli sull'altissima percentuale di esportazione dei vostri prodotti, confermano che questa è una delle aree di maggior progresso del nostro Paese.
Ma naturalmente, ciò non vuol dire che non vi siano problemi e che anche le cose che si stanno facendo bene non si possano fare meglio.
Ad esempio, non mi è facile comprendere, in questa terra dalla rigogliosa occupazione, la persistenza di sacche territoriali di elevata disoccupazione.
Come in quasi tutte le regioni d'Italia, anche qui appare necessaria l'apertura di una nuova stagione delle opere pubbliche. Grandi infrastrutture viarie, ferroviarie, aeroportuali, e di governo del territorio, esigono importanti ed anzi urgenti interventi di ammodernamento.
Apprendo con piacere che l'Autorità per il bacino dell'Arno ha approvato un progetto che dovrebbe porre definitiva soluzione ai problemi relativi al regime dell'Arno; ho appreso anche che c'è stata una prima assegnazione di fondi: mi auguro quindi che le opere comincino al più presto.
Quanto al grande tema degli equilibri ecologici del Pianeta, l'Italia svolge e continuerà a svolgere un'azione di stimolo, affinché questi problemi siano affrontati dagli Stati più avanzati con la necessaria determinazione e senso di responsabilità.
Circa le infrastrutture, è inutile che io ricordi a voi quali sono le esigenze che più premono a Firenze e alla Toscana, quali le opere in corso, o in progettazione, che vanno al più presto completate, e che sono nella mente di tutti. Diverse di queste sono state qui menzionate anche oggi. Mi compiaccio per il lavoro svolto. E' stato chiesto il mio sostegno perché Governo e Parlamento assicurino le risorse necessarie. Potrete sempre contare sulla mia attenzione operativa, nell'ambito dei miei doveri e compiti. A mia volta, raccomando anche a Voi di far cadere ogni intralcio che dipenda da istituzioni locali.
Mi viene qui naturale il richiamo a quella "alleanza delle autonomie", che vado predicando da un capo all'altro d'Italia. Auspico che essa si allarghi alle grandi istituzioni della società civile: anzitutto alle università e ai centri di ricerca, ma anche alle associazioni produttive (voi potete vantarvi di avere la più antica Camera di Commercio d'Italia, fondata, se non erro, dal Granduca Leopoldo nel 1770), come a quelle sindacali, o alle organizzazioni del volontariato, religioso o laico. So che vi sono grandi attese sul potenziale del nascente Polo Scientifico di Sesto Fiorentino. Il fatto che abbiate già una presenza forte e vitale nel "terziario innovativo", nella new economy, per una spontanea germinazione di imprese del settore, non significa che un ulteriore impulso non possa venire dalla creazione di rapporti produttivi più intensi fra industria, università e centri di ricerca, o dal potenziamento dei centri di formazione manageriale.
La ricerca applicata non è meno importante della ricerca di base. Le università debbono avvalersi di tutte le opportunità loro offerte dalle nuove autonomie di cui godono; esse debbono cogliere fino in fondo la domanda loro rivolta dalla società civile, dalle istituzioni e dalle imprese. Solo un intenso, aperto dialogo, vi permetterà di esprimere tutte le risorse locali.
Di ciò mi sembra che siate consapevoli, anche se può aver qualche ragione chi mi ha detto che Firenze è già una grande città universitaria, che però non sa di esserlo. Ed è necessario che le grandi università toscane (vi parlo da antico normalista, che ha cari i valori tradizionali) creino tra loro legami costruttivi, sviluppino specializzazioni individuali e integrate.
Una parola vorrei ancora dirvi, prima di concludere, su un tema che so suscitare preoccupazione, qui come in altre regioni d'Italia: ed è la crescita di forme di criminalità un tempo quasi sconosciute o irrilevanti, e il collegamento che emerge fra certi reati e certe fasce di immigrazione clandestina, anche se è falsa e inaccettabile l'equazione "criminalità uguale immigrazione".
A fronte di questi fenomeni non vale ricordare, anche se è vero, che essi sono, in questa città e Regione, relativamente limitati, a confronto di altre zone meno fortunate; o di nuovo far presente che di lavoratori immigrati anche la vostra economia ha e avrà bisogno, per poter crescere.
È importante che la cooperazione tra le realtà locali sia sempre più stretta, per favorire l'inserimento degli stranieri entrati regolarmente in Italia per motivi di lavoro.
È necessario impegnarsi per predisporre centri di accoglienza, per rendere in breve tempo autosufficienti gli immigrati che, entrati regolarmente nel nostro Paese, abbiano difficoltà a provvedere autonomamente alle proprie esigenze.
Occorre realizzare una concreta politica di integrazione sociale, e distinguere le presenze regolari da quelle clandestine.
Per queste ultime, sempre nel rispetto della dignità umana, occorre adottare con rigore le misure preventive e repressive previste dalla legge vigente. Sotto questo profilo è di grande rilievo l'iniziativa presa pochi giorni fa in seno all'Unione Europea, che dà un seguito concreto all'impostazione che vede affrontare i temi relativi alla immigrazione non più in chiave nazionale, ma in chiave comunitaria, con iniziative di particolare rilievo, quali ad esempio quella della banca dati europea delle impronte digitali. 
Concludo, ringraziando voi qui presenti, e tutti quei cittadini che mi hanno accolto con un calore che mi ha commosso, rendendo particolarmente felice questo che, per me, è un ritorno a casa. Grazie ancora.

Discorso del Presidente della Repubblica Carlo Azeglio Ciampi in occasione dell'incontro con le Autorità e i cittadini di Pisa
Pisa
06 dicembre 2000

Cari cittadini di Pisa,
per me è difficile frenare i ricordi e i sentimenti in questa che è la mia seconda città, la città dove è nata mia madre, la città dove ho incontrato quella che doveva diventare mia moglie, la città della mia Università, la città dove sono cresciuto al dialogo, dove ho formato la mia coscienza civile in quella istituzione - la Scuola   - di cui giustamente andate orgogliosi.
Entrando ieri sera in città proveniente da Firenze, ho percorso i lungarni sui quali tante volte, oltre sessant'anni fa, abbiamo tardato la sera a chiacchierare di storia, di letteratura di politica, con tanti amici e compagni, Mariotti, Cervani, Casagrande, Natta, alcuni carissimi caduti in guerra, come Italo Troiani; spesso con docenti come Guido Calogero e Giorgio Pasquali.
Ho provato gli stessi sentimenti di allora, quando venni poco più che sedicenne per fare il concorso alla Normale.
Anche per arginare questa piena di immagini, di ricordi, di sentimenti, vorrei fare con voi una riflessione su come le radici millenarie di questa città, di questa antica repubblica, possono essere la base del suo successo nel mondo della globalizzazione, della tecnologia, della cosiddetta new economy.
E' per questo motivo che prima di giungere qui ho voluto rendere omaggio al luogo - casa Nathan-Rosselli - dove morì Giuseppe Mazzini, l'uomo che ebbe l'intuizione straordinaria dell'unità d'Italia, della libertà del suo popolo, da perseguire insieme con la libertà dei popoli d'Europa.
Onorando e studiando uomini di pensiero e di azione come Mazzini, ci conforta riconoscere oggi come i patrioti italiani non pensarono la conquista dell'indipendenza nazionale separata da quella delle libertà civili, né come distinta dalla liberazione degli altri popoli oppressi d'Europa.
Il nostro Risorgimento fu liberale, fu europeista. Lo furono quei ragazzi, patrioti e studenti di questa gloriosa Università, che diedero vita al reggimento che combatté a Curtatone e Montanara.
L'uomo che morì qui a Pisa il 10 marzo del 1872, in esilio e sotto falso nome, ma stretto dall'affetto e dalla protezione dei pisani, aveva concepito le sue prime idee sull'unità e sulla libertà della Patria leggendo quel libro -ancora così attuale - sulle antiche repubbliche italiane scritto da Sismondi nel 1832. In esso, Pisa ha un ruolo centrale. Una città che poco dopo l'anno mille ancora conservava nuclei della "res publica" dell'antica Roma e che su di essa seppe costruire un modello di autogoverno che ancora oggi ci indica il significato più vero della parola Patria: una città in cui si vive liberi, per usare le parole di Machiavelli, "uniti dall'amore della comune libertà".
Qui valori e ordinamenti delle antiche repubbliche si sono conservati all'interno di tutte le istituzioni successive: nell'Università, nelle tradizioni cittadine, negli stessi luoghi fisici di una "res publica" che ha legato nel tempo decine di generazioni. C'è un filo, invisibile e forte, che unisce la nostra Repubblica della Costituzione del 1947, al Risorgimento nazionale, e alle antiche città italiane che diedero all'Europa - al principio del Millennio che sta finendo - i fondamenti delle libertà moderne, le libertà del cittadino.
Quando ci interroghiamo su come costruire una società civile adeguata alle sfide del futuro, gli spunti di fondo giungono dal passato: lì è la base culturale di quei beni preziosi, conoscenza, innovazione, che oggi sono la risorsa principale dell'epoca che viviamo. L'economia di questa città si fonda sul sapere: l'Università, i centri di ricerca del CNR, la Scuola Normale, la Scuola Sant'Anna, il continuo mescolarsi di giovani nati in altre città, in altre regioni con i cittadini di Pisa.
Dobbiamo porci una domanda, con franchezza: stiamo utilizzando al meglio queste risorse?
Ho letto con piacere, pochi giorni fa, un dato dell'Unioncamere secondo il quale in un anno nella Provincia di Pisa sono nate oltre 500 piccole aziende nel settore delle nuove tecnologie e dell'informatica, spesso grazie all'iniziativa imprenditoriale di ex studenti dell'Università.
Tuttavia, ho l'impressione che potremmo fare uno sforzo in più per aumentare il numero di abili laureati necessari a fronte di una domanda crescente da parte delle imprese che, non soddisfatta, provoca lo spostamento delle stesse imprese verso altre regioni d'Europa. Ho già citato più volte - ma vale la pena di ricordarlo - le parole di un imprenditore sardo del settore informatico che osservava qualche settimana fa come l'industria europea richiederà nei prossimi tre anni 200.000 laureati in informatica e che le imprese si sposteranno nelle aree in grado di produrli.
Gli imprenditori devono oggi interrogarsi sulla funzione sociale che possono interpretare in questo momento della nostra storia.
Tutte le iniziative di diffusione della cultura imprenditoriale, la preparazione dei giovani ad organizzare iniziative proprie - da soli o in società con altri giovani - sono di fondamentale importanza per il nostro futuro.
Il dialogo tra mondo dell'impresa e Università e scuola è ancora insufficiente. In qualche caso addirittura arretra rispetto a tradizioni che affondano nel secolo diciannovesimo. La città di Galileo deve cogliere questa sfida.
I soci fondatori dell’”alleanza delle autonomie" - autonomie locali, imprese, università - devono naturalmente avere il sostegno della Repubblica.
Ma quale può essere il ruolo dell'amministrazione centrale in questa alleanza? Faccio un esempio tratto dalla visita in Russia di pochi giorni fa.
Una visita di Stato di forte intensità umana e politica che ha avuto anche un risultato concreto, passato un po' sotto silenzio in giorni carichi di simboli e di sostanza politica. L'Italia - seconda nazione dopo la Francia - ha firmato un accordo di cooperazione spaziale con la Federazione Russa che consentirà a tecnologie italiane straordinariamente moderne di essere presenti nei satelliti russi per le telecomunicazioni di nuova generazione.
Ma questo tipo di tecnologie presuppone un sistema di imprese che abbia tenuta nell'aggiornamento, e ciò a sua volta richiede università e centri di ricerca in grado di produrre un flusso regolare sia di nuovi brevetti anche internazionali, sia e soprattutto di giovani pronti ad andare ad applicare le tecnologie nei luoghi dove occorre.
Non posso concludere questo mio incontro con voi senza un pensiero alla cultura umanistica che la nostra comune "Alma Mater" ci ha trasmesso e che conserva per le generazioni future.
Tra poco, andremo a visitare gli scavi di questo straordinario giacimento di navi romane che si sono accumulate nei secoli sul fondale del porto di Pisa.
C'è tutto uno spazio di attività imprenditoriale non ancora pienamente dispiegata nella gestione e valorizzazione sia del nostro patrimonio storico, artistico, sia della bellezza naturale del nostro paesaggio che, rendiamocene conto, non ha davvero paragone al mondo. E' un capitale immenso che chiede soltanto coraggio e iniziativa d'impresa.
Proprio nel momento in cui la nuova economia si sviluppa, cresce la domanda di cultura umanistica e di bellezza, anche all'interno del sistema produttivo. In più, avverto in tutti i paesi che mi trovo a visitare un interesse straordinario e crescente per la nostra lingua, per la nostra cultura, per l'italiano e per il latino. Le Università dell'Europa centrale ed orientale lamentano tutte la mancanza di lettori italiani di italiano, troppo spesso si devono rivolgere loro malgrado a connazionali.
Le Università italiane dovrebbero essere tra di loro in contatto e censire le potenzialità di impiego dei nostri giovani laureati in facoltà umanistiche, per i quali trascorrere due o tre anni all'estero ad insegnare l'italiano sarebbe una esperienza formativa impareggiabile.
Ve lo dice chi da ragazzo insegnò sia pure per pochi mesi l'italiano nella Germania del 1941.
Abbiamo davanti a noi una fase di grande crescita, civile ed economica, in cui le nostre radici antiche possono essere davvero alimento per le conquiste più avanzate nel sistema dell'economia globale. Sta a noi sapere sfruttare queste possibilità per le nuove generazioni di cittadini italiani.

Discorso del Presidente della Repubblica Carlo Azeglio Ciampi alla commemorazione dei Caduti italiani della Divisione "Acqui" a Cefalonia
Cefalonia
01 marzo 2001

Decisero di non cedere le armi. Preferirono combattere e morire per la patria. Tennero fede al giuramento.
Questa - Signor Presidente della Repubblica Ellenica - è l'essenza della vicenda di Cefalonia nel settembre del 1943.
Noi ricordiamo oggi la tragedia e la gloria della Divisione "Acqui". Il cuore è gonfio di pena per la sorte di quelli che ci furono compagni della giovinezza; di orgoglio per la loro condotta.
La loro scelta consapevole fu il primo atto della Resistenza, di un'Italia libera dal fascismo.
La Sua presenza, Signor Presidente, è per me, per tutti noi Italiani, motivo di gratitudine. E' anche motivo di riflessione. Rappresentiamo due popoli uniti nella grande impresa di costruire un'Europa di pace, una nuova patria comune di nazioni sorelle, che si sono lasciate alle spalle secoli di barbari conflitti.
La storia, con le sue tragedie, ci ha ammaestrato.
Molti sentimenti si affiancano, nel nostro animo, al dolore per i tanti morti di Cefalonia: morti in combattimento, o trucidati, in violazione di tutte le leggi della guerra e dell'umanità. L'inaudito eccidio di massa, di cui furono vittime migliaia di soldati italiani, denota quanto profonda fosse la corruzione degli animi prodotta dall'ideologia nazista.
Non dimentichiamo le tremende sofferenze della popolazione di Cefalonia e di tutta la Grecia, vittima di una guerra di aggressione.
A voi, ufficiali, sottufficiali e soldati della "Acqui" qui presenti, sopravvissuti al tragico destino della vostra Divisione, mi rivolgo con animo fraterno.
Noi, che portavamo allora la divisa, che avevamo giurato, e volevamo mantenere fede al nostro giuramento, ci trovammo d'improvviso allo sbaraglio, privi di ordini.
La memoria di quei giorni è ancora ben viva in noi. Interrogammo la nostra coscienza. Avemmo, per guidarci, soltanto il senso dell'onore, l'amor di Patria, maturato nelle grandi gesta del Risorgimento.
Voi, alla fine del lungo travaglio causato dal colpevole abbandono, foste posti, il 14 settembre 1943, dal vostro comandante, Generale Gandin, di fronte a tre alternative: combattere al fianco dei tedeschi; cedere loro le armi; tenere le armi e combattere.
Schierati di fronte ai vostri comandanti di reparto, vi fu chiesto, in circostanze del tutto eccezionali, in cui mai un'unità militare dovrebbe trovarsi, di pronunciarvi.
Con un orgoglioso passo avanti faceste la vostra scelta, "unanime, concorde, plebiscitaria": "combattere, piuttosto di subire l'onta della cessione delle armi".
Decideste così, consapevolmente, il vostro destino. Dimostraste che la Patria non era morta. Anzi, con la vostra decisione, ne riaffermaste l'esistenza. Su queste fondamenta risorse l'Italia.
Combatteste con coraggio, senza ricevere alcun aiuto, al di fuori di quello offerto dalla Resistenza greca. Poi andaste incontro a una sorte tragica, senza precedenti nella pur sanguinosa storia delle guerre europee.
Si leggono, con orrore, i resoconti degli eccidi; con commozione, le testimonianze univoche sulla dignità, sulla compostezza, sulla fierezza di coloro che erano in procinto di essere giustiziati.
Dove trovarono tanto coraggio ragazzi ventenni, soldati sottufficiali, ufficiali di complemento e di carriera?
La fedeltà ai valori nazionali e risorgimentali diede compattezza alla scelta di combattere.
L'onore, i valori di una grande tradizione di civiltà, la forza di una Fede antica e viva, generarono l'eroismo di fronte al plotone d'esecuzione.
Coloro che si salvarono, coloro che dovettero la vita ai coraggiosi aiuti degli abitanti dell'isola di Cefalonia, coloro che poi combatterono al fianco della Resistenza greca, non hanno dimenticato, non dimenticheranno. Questa terra, bagnata dal sangue di tanti loro compagni, è anche la loro terra.
Divenne chiaro in noi, in quell'estate del 1943, che il conflitto non era più fra Stati, ma fra princìpi, fra valori.
Un filo ideale, un uguale sentire, unirono ai militari di Cefalonia quelli di stanza in Corsica, nelle isole dell'Egeo, in Albania o in altri teatri di guerra. Agli stessi sentimenti si ispirarono le centinaia di migliaia di militari italiani che, nei campi di internamento, si rifiutarono di piegarsi e di collaborare, mentre le forze della Resistenza prendevano corpo sulle nostre montagne, nelle città.
Ai giovani di oggi, educati nello spirito di libertà e di concordia fra le nazioni europee, eventi come quelli che commemoriamo sembrano appartenere a un passato remoto, difficilmente comprensibile.
Possa rimanere vivo, nel loro animo, il ricordo dei loro padri che diedero la vita perché rinascesse l'Italia, perché nascesse un'Europa di libertà e di pace. Ai giovani italiani, ai giovani greci e di tutte le nazioni sorelle dell'Unione Europea, dico: non dimenticate.

Caro Presidente della Repubblica Ellenica,
Le sono grato per avermi accolto nella Sua terra, e per aver voluto vivere con me questa giornata di memorie, di pietà, nell'isola di Cefalonia, ricordando insieme i Caduti greci e italiani.
Oggi i nostri popoli condividono, con convinzione e con determinazione, la missione di fare dell'Europa un'area di stabilità, di progresso, di pace.
La nuova Europa, un tempo origine di sanguinose guerre, ha già dato a tre generazioni dei suoi figli pace e benessere. Propone l'esempio della sua concordia a tutti i popoli.
Uomini della Divisione "Acqui": l'Italia è orgogliosa della pagina che voi avete scritto, fra le più gloriose della nostra millenaria storia.

Soldati, Sottufficiali e Ufficiali delle Forze Armate Italiane: onore ai Caduti di Cefalonia; onore a tutti coloro che tennero alta la dignità della Patria.
Il loro ricordo vi ispiri coraggio e fermezza, nell'affrontare i compiti che la Patria oggi vi affida, per missioni non più di guerra, ma di pace.

Viva le Forze Armate d'Italia e di Grecia.
Viva la Grecia. Viva l'Italia. Viva l'Unione Europea

Discorso del Presidente della Repubblica Carlo Azeglio Ciampi in occasione della cerimonia celebrativa del 50° Anniversario dell'Istituzione dell' "Ordine al Merito della Repubblica Italiana"
Palazzo del Quirinale
05 marzo 2001

Caro Presidente Cossiga,
Signor Presidente della Corte costituzionale,
Signori Rappresentanti del Parlamento e del Governo,
Signore e Signori,

oggi festeggiamo i cinquanta anni della legge che istituì l'Ordine al Merito della Repubblica.
Voglio premettere una riflessione su due concetti - merito, repubblica - tra loro intimamente connessi.
Scriveva un grande italiano, Nicolò Machiavelli: "il vivere libero (…) propone onori e premii mediante alcune oneste e determinate cagioni, e fuora di quelle non premia né onora alcuno". Penso che questa frase potrebbe ben figurare come motto dell'Ordine al Merito della nostra Repubblica.
Per Machiavelli premiare il merito - e non nobiltà o ricchezza - è la base stessa del "vivere libero", segno di una nazione nella quale regna il governo della legge. Pietro Lorenzetti lo ha illustrato nella Sala dei Nove del Palazzo Pubblico di Siena. E che cosa è una repubblica se non una libera comunità nella quale il merito degli individui si afferma senza ostacoli e contribuisce al progredire della Patria?
Il merito deve essere uno dei principi fondanti del comportamento dello Stato, della Pubblica Amministrazione, delle istituzioni di governo, centrali e locali. Se il merito, l'innovazione, la capacità di collaborare con gli altri, la volontà di migliorare l'istituzione nella quale si opera, se queste virtù si affermano, ciò è motivo di fiducia in primo luogo per i giovani, di coraggio e libertà nelle scelte individuali.
Vi confesso che quando ero Ministro del Tesoro più di una volta ho avuto l'impulso di cambiare il modo di compilare gli elenchi di onorificenze del Ministero, tradizionalmente fatte per anzianità.
Certo, anche l'anzianità ha la sua importanza. Ma avrei voluto che una parte di quei riconoscimenti andassero a chi aveva avuto durante l'anno idee significative; a chi, magari, aveva innovato e cambiato il modo di lavorare di un ufficio, il modo di rendere un servizio ai cittadini.
E' tempo che le amministrazioni dello Stato sappiano non solo guardare meglio dentro di sé ma anche cercare il merito in quei settori della società civile che operano, accomunati dal desiderio di migliorare la vita della nostra comunità.
La mentalità che abbiamo il dovere di combattere all'interno della amministrazione è quella dell'apatia e della scarsa considerazione del proprio lavoro.
L'ho detto in altre occasioni: poche frasi mi urtano come quando alla domanda "perché hai fatto così?" mi sento rispondere "perché si è sempre fatto così"; o alla domanda "perché non hai fatto questo?" si risponde "perché nessuno me lo ha chiesto".
In questa occasione, aggiungo una terza frase che trovo odiosa, per la cultura che in essa traspare, ed è quella - una vecchia frase - "un mezzo sigaro toscano e una croce di cavaliere non si nega a nessuno". E' una frase che è spia di un atteggiamento agli antipodi dei valori repubblicani, agli antipodi dell'Italia moderna che, con le giovani generazioni, stiamo costruendo.
I Padri Costituenti vollero porre il conferimento delle onorificenze esplicitamente tra i doveri del Presidente della Repubblica all'articolo 87.
La Repubblica fondata sul lavoro, sulla libera espressione delle proprie capacità, la Repubblica che promuove l'arte e la scienza, che assicura l'istruzione, che difende il territorio e il patrimonio artistico, la Repubblica, forte di questi valori, volle onorare i suoi cittadini. Già mentre la Costituente era al lavoro, nel gennaio 1947, venne istituita da De Nicola, Capo provvisorio dello Stato, su proposta di Nenni, Ministro degli Esteri, la prima onorificenza repubblicana, la "Stella della Solidarietà Italiana", dedicata agli emigranti, agli italiani all'estero, proprio come segno di riunione e di riconciliazione della comunità nazionale, in patria e nel mondo, dopo la terribile cesura della dittatura e il dramma della guerra.
Abbiamo pubblicato, in occasione della cerimonia di oggi, il dibattito parlamentare sulla legge che 50 anni fa istituì l'Ordine al Merito.
Come Capo dell'Ordine al Merito della Repubblica, ne voglio ricordare i fondamenti così come sono descritti dall'articolo 1 dello Statuto: "L'Ordine al Merito della Repubblica (…) è destinato a ricompensare benemerenze acquisite verso la Nazione nel campo delle scienze, delle lettere, delle arti, dell'economia e nel disimpegno di pubbliche cariche e di attività svolte a fini sociali, filantropici e umanitari, nonché per lunghi e segnalati servizi nelle carriere civili e militari".
Vorrei aggiungere alcuni punti finali più di carattere specifico.
Primo. La lettura del dibattito parlamentare del 1951 chiarisce che la fonte unica degli onori è la Repubblica, nello spirito richiamato da Machiavelli. Non è consentito fregiarsi di onorificenze straniere, se non in occasioni di visite di Stato. L'uso di onorificenze private è escluso.
Secondo. Al momento in cui sono diventato Capo dell'Ordine ho promosso una riduzione del numero massimo annuo di onorificenze conferibili. Da 15.000 l'anno siamo scesi a 10.000. Vedo con favore una ulteriore riduzione a 8.000.
Terzo. Per quanto riguarda i criteri guida nella politica dei conferimenti, è molto importante che si sappia guardare alla società civile, che si sappia conoscere e individuare il merito laddove si forma, a cominciare dalle province, dai Comuni e non dal centro.
Bisogna dare la giusta attenzione a chi si è prodigato in occasione di gravi calamità naturali, anche senza compiere atti di eroismo - che d'altra parte vengono premiati con le medaglie al valore e al merito civile - ma operando con prontezza, con intelligenza, con impegno.
L'onorificenza conferita l'anno passato di cui sono più orgoglioso è quella data ai due ingegneri che trovarono, in tempo, la soluzione tecnica per evitare la distruzione del ponte ferroviario sul Po durante la piena del fiume; fu una questione di ore.
Dobbiamo guardare al ruolo che oggi ha assunto nella società il volontariato. Sono felice di aver potuto onorare Suor Alma Castagna volontaria da decenni in Timor Est.
Dobbiamo segnalare coloro i quali hanno conservato le conoscenze delle tecniche artigiane, delle tradizioni e delle culture locali, delle città, dei paesi, delle regioni d'Italia. Abbiamo il dovere di premiare coloro che - spesso in solitudine - insegnano e diffondono la lingua italiana nel mondo. Dobbiamo dare la giusta attenzione al mondo della scuola, della formazione, della ricerca e dell'Università, a tutti coloro che si occupano ogni giorno della formazione dei nostri giovani.
Quarto. Va ricuperato il ritardo residuo rispetto agli obblighi di legge, che prevedono che i conferimenti avvengano ogni anno in occasione della Festa Nazionale della Repubblica e dell'anniversario della promulgazione della Costituzione (2 giugno e 27 dicembre). In quelle due date la Gazzetta Ufficiale deve pubblicare gli elenchi dei nuovi insigniti con l'indicazione dell'attività svolta dal singolo insignito.
Quinto. E' inoltre in via di perfezionamento una semplificazione delle insegne dell'Ordine, eliminando aquile e corone; al centro delle insegne ci sarà l'emblema della Repubblica che ricorda i valori del lavoro, della forza, della tenacia e la stella legata all'Italia fin dall'antichità. La croce dell'Ordine richiama quella del nostro Risorgimento, collegando idealmente la Repubblica ai valori che ispirarono i padri della Patria: unità, libertà.
I due principi sono riportati sull'insegna così come furono iscritti sui propilei del Vittoriano: "Patriae Unitati", "Civium Libertati", "Alla unità della Patria" "Alla libertà dei cittadini" per ricordarci come la conquista dell'indipendenza nazionale - della quale in questi giorni ricorre il 140° anniversario - fu per gli italiani anche la conquista di quei diritti che si affermarono pienamente solo con la Costituzione repubblicana. La Costituzione, appunto, che ha completato e coronato il Risorgimento nazionale.
Voglio aggiungere che nello spirito di questa manifestazione penso che sia sempre bene abbinare ad essa un evento culturale. Quest'anno l'evento culturale è rappresentato dalla presentazione del libro che l'Enciclopedia Treccani ha curato "Il libro dell'anno".
Non mi resta che concludere con gli auguri più vivi a tutti i nuovi Cavalieri della Repubblica.

Discorso del Presidente della Repubblica Carlo Azeglio Ciampi in visita di Stato nella Repubblica Orientale d'Uruguay, in occasione dell'incontro con la collettività italiana
Montevideo – Casa degli Italiani
11 marzo 2001

Il mio incontro con Voi ha una unica chiara motivazione: riscoprire insieme con Voi la comune Patria italiana.
Sono qui perché ho bisogno di sentire la Vostra voce viva, di avvertire l'orgoglio con il quale vivete in questa patria di adozione la Vostra italianità. Ne ho bisogno - e lo dissi al Parlamento italiano il giorno del mio insediamento - per poter svolgere al meglio il mandato di Presidente della Repubblica italiana, per trovare la forza necessaria a realizzare il disegno che avverto chiaro in me: la riscoperta, appunto, nei nostri animi dei valori fondanti la nostra Patria, la riscoperta della coscienza nazionale.
Per questo, posto il piede su questa terra uruguayana, ho voluto che il mio primo impegno fosse l'incontro con Voi, nella Casa degli Italiani.
Contavo di portarVi l'attesa notizia del completamento delle procedure per l'esercizio del diritto di voto alle prossime consultazioni elettorali in Italia.
La ristrettezza dei tempi necessari sia per i numerosi, complessi adempimenti amministrativi sia per l'approvazione della legge di attuazione delle nuove disposizioni costituzionali non ha permesso che il Vostro, il mio, desiderio si attuasse da subito.
La giustificata delusione nulla toglie, però, al grande risultato ottenuto: la Vostra partecipazione alla vita politica italiana con rappresentanti da Voi eletti è un diritto ormai iscritto nella Costituzione della Repubblica. Gli italiani all'estero sono parte attiva del Parlamento italiano, con una presenza che nei modi prescelti non ha l'uguale in nessun altro Stato.
Questo successo è un passaggio qualificante di uno sforzo più ampio che deve includere tutti gli aspetti del vostro rapporto con l'Italia.
Decenni d'iniziative e di collaborazione non sono passati invano: consentono un salto di qualità nell'impegno dell'Italia verso la propria comunità all'estero.
Condividiamo la volontà di rinsaldare i reciproci legami attraverso una rinnovata fiducia e frequenti, intense relazioni, la salvaguardia dell'identità culturale a cominciare dalla lingua, la protezione della famiglia, la tutela delle fasce più deboli, la qualità degli stessi servizi consolari.
Agli inizi del 1700, gli italiani furono tra i fondatori di Montevideo. Agli albori del 1800, molti esuli italiani, combattenti per la libertà, trovarono qui rifugio e accoglienza. Più tardi, 130 anni fa, giunse una ben più ampia ondata di nostri concittadini alla ricerca di un avvenire migliore per loro e per le loro famiglie. Arrivavano da tutte le regioni italiane, quelle stesse terre che accolgono oggi immigrati provenienti da tante parti del mondo.
L'emigrazione di allora e l'immigrazione di oggi hanno caratteri diversi: in altri tempi ci si dirigeva verso spazi deserti, spesso vergini, oggi verso centri urbani.
Ma oggi come allora, solo la consapevolezza della dignità dell'uomo e il rispetto dei suoi diritti e delle regole di convivenza garantiscono a un tempo il futuro degli immigrati e tutelano le società di accoglimento.
Si deve a Voi e all'eredità dei Vostri avi se oggi possiamo affermare con orgoglio che l'Uruguay è uno dei Paesi più italiani del mondo. Siete simbolo della capacità della nostra emigrazione di dare un contributo determinante di idee, di energia, di volontà in tutti i campi, dalla politica all'economia, dalla cultura all'arte.
E' vivo in me il ricordo dell'incontro a Roma con i Parlamentari uruguayani di origine italiana: i nomi che portano suonano con una tonalità nostrana che ci emoziona.
Come mettere a frutto quest'italianità in tutta la sua potenzialità? Ci sono noti gli obiettivi, disponiamo degli strumenti. Dobbiamo solo rinnovare un patto di fiducia e di impegno, aggiornare i traguardi laddove necessario lavorare uniti e concordi.
I giovani sono il tramite più efficace per canalizzare il vostro legittimo desiderio per un rapporto più intenso, più partecipe con la Patria d'origine. I giovani vivono con orgoglio i vincoli affettivi e culturali. Sono portatori di entusiasmo, di energia, di capacità di lavoro.
Incoraggiare i giovani, guardare al futuro, vuol dire collaborare per salvaguardare i valori fondamentali che ci uniscono: innanzitutto la famiglia. Da essa i giovani assorbono i valori, la cultura, i caratteri della propria identità. E' un pilastro sia della società italiana sia della vostra vita in questo paese: motivo dunque d'accresciuta unione fra Italia ed Uruguay.
Dobbiamo contrastare i fattori che dall'esterno ne minacciano l'integrità a cominciare dall'uso sconsiderato delle tecnologie e dei nuovi mezzi di comunicazione di massa.
Conto sul radicamento e sulla solidità delle vostre tradizioni, sulla vostra stessa esperienza che, attraverso il travaglio del distacco, ha vissuto sulla propria pelle, più di tanti italiani della penisola, il valore unico e struggente dell'unità, del calore familiare.
Senza la promozione e la diffusione della cultura e della lingua italiana, sarà difficile raggiungere i nostri comuni obiettivi. Non illudiamoci. L'aspettativa diffusa per l'italiano come lingua di cultura è reale ma non attende: sarà attratta da altri modelli culturali se non dovesse essere soddisfatta.
Servono dunque nuove iniziative, capacità propositiva e soprattutto qualità nei contenuti: dai corsi di lingua italiana alle manifestazioni artistiche e culturali, dal riconoscimento dei titoli di studio ai contatti fra Istituzioni scolastiche e universitarie.
La vitalità dell'associazionismo in Uruguay è essenziale per mantenere la solidarietà a favore delle fasce più deboli della nostra collettività.
I nostri due Paesi sono impegnati per accrescere la collaborazione in materia di sanità, assistenza, formazione. Negoziati sono in corso per una migliore assistenza diretta, in materia pensionistica, per favorire l'inserimento dei giovani nel mondo del lavoro.

Cari italiani,
i rapidi, inesorabili cambiamenti della realtà internazionale non consentono soste e ci obbligano a prendere in mano il nostro futuro con maggiore determinazione.
Il rapporto fra Italia e Uruguay non può esaurirsi in una dimensione bilaterale: anche voi avete bisogno, per crescere, dell'impulso creativo di una grande comunità euro-americana in grado di rafforzare i rapporti fra Europa ed America Latina intorno ai valori della dignità, della libertà, dell'uguaglianza, della solidarietà, della cittadinanza, della giustizia.
L'Italia, membro autorevole dell'Unione Europea, ammodernata nelle sue istituzioni, forte delle sue rigorose autonomie locali, risanata sul piano finanziario, protagonista dell'economia mondiale, consapevole del cammino ancora da percorrere, contribuirà a questo storico processo.
Dall'incontro con Voi nasce spontaneo il ricordo di quanto l'intreccio fra la Storia dell'America del Sud, dell'Europa e dell'Italia sia stato intenso e fecondo. 140 anni fa si compiva, proprio in questi giorni, l'atto di nascita dell'Italia unita e indipendente. Uno dei suoi Padri, Giuseppe Garibaldi contribuì a scrivere una pagina importante della Storia di questo Paese, portandovi l'anelito e la fede per la libertà, i valori del Risorgimento italiano.
Egli ha lasciato una traccia indelebile che lega la nascita dell'indipendenza dell'Uruguay a quella dell'Italia e a quel movimento europeo più vasto che portò all'affermazione in Europa dei principi della democrazia.
Nel confidare in Voi, nella vostra capacità di essere partecipi creatori di una più vasta, universale identità culturale e civile dell'Italia, vi auguro con affetto che il nuovo millennio possa schiudere una nuova era di benessere e di prosperità per Voi e le Vostre famiglie.

Viva l'Uruguay, Viva l'Italia.

Intervento del Presidente della Repubblica Carlo Azeglio Ciampi in visita di Stato nella Repubblica Argentina, in occasione dell'incontro con la collettività italiana di Rosario
Rosario
16 marzo 2001

In questo luogo sacro alla Nazione argentina, dove il Generale Manuel Belgrano, figlio di esuli italiani, di ceppo ligure, istituì la bandiera dello Stato, quella che un vostro canto patriottico definisce: "la bandiera idolatrata, l'insegna che Belgrano ci lasciò", rendo omaggio all'intreccio di valori che sin dagli albori dell'Indipendenza argentina e del Risorgimento italiano, hanno unito Argentina ed Italia in una generosa fraternità.
Ritrovo in voi, nella vostra calorosa accoglienza, nei vostri sentimenti quel desiderio di mantenere e di approfondire un legame con la Patria d'origine, che avete sempre coltivato con orgoglio e con convinzione, con fedeltà.
Siete il ceppo su cui è attecchita la civiltà cittadina ed urbana di Rosario. Il suo sviluppo economico e culturale deve molto alla vostra intraprendenza, al vostro spirito di sacrificio. Avete saputo essere punto di riferimento e di aggregazione fra diverse culture che convivono in un rapporto di reciproco arricchimento. Di Rosario siete l'anima creativa, la forza pulsante dello sviluppo, come pure di questa fertile pianura, che con il lavoro dell'uomo è diventata fonte di benessere.
Questa è l'ultima tappa di un percorso che in pochi giorni mi ha portato nel cuore dell'italianità in Uruguay e in Argentina. Ho visto le realizzazioni, le scuole, gli ospedali che avete costruito; avete portato l'Italia nel Mar de la Plata. Ho trovato immutato il vostro amor di patria, nato prima che l'Italia fosse Stato, mantenuto nel passaggio di otto generazioni.
Ho sentito anche le vostre aspettative, le vostre delusioni.
Vi attendevate di poter esercitare il diritto di voto già dalla imminente consultazione elettorale del 13 maggio. Purtroppo non sarà così. Comprendo il vostro stato d'animo. Ma il diritto è acquisito. La vostra piena partecipazione alla vita politica italiana con rappresentanti da voi eletti è diritto ormai iscritto nella Costituzione della Repubblica. Gli italiani all'estero, Voi, sono parte attiva del Parlamento italiano.
Ancora so che nutrite legittime aspettative di insegnamento e diffusione della cultura italiana, di previdenza sociale equa, di una formazione che aiuti i vostri figli a inserirsi più facilmente nel tessuto produttivo dell'Argentina, di minore lentezza nel riconoscervi il diritto di essere cittadini italiani. All'Italia non chiedete di essere assistiti; chiedete solo quanto è indispensabile per continuare a essere leali italiani fuori dall'Italia.
Ho sentito la vostra voce. Non vi risponderò con facili promesse. Mi assumo volentieri la responsabilità di portare il vostro messaggio in Italia rinnovando l'impegno che presi il 18 maggio 1999 di fronte al Parlamento, quando feci appello agli italiani nel mondo come parte integrante della nazione. Fu il giorno in cui giurai fedeltà alla Costituzione quale Presidente della Repubblica.
La memoria del passato e dei valori condivisi è la base per rendere salda la nostra comunità del futuro. Condivido l'idea di creare un Centro di Documentazione sull'emigrazione italiana in Argentina. E' nostro dovere coltivare il ricordo dello straordinario contributo dei nostri connazionali alla Storia di questo Paese perché le prossime generazioni ne traggano esempio. Ne è testimonianza la Mostra sul "Tesoro della Memoria" che ho visitato ieri a Buenos Aires: mi ha colpito e commosso.
Confido nel vostro senso pratico, nella vostra concretezza, nei vostri ideali. Ho voluto far coincidere la mia presenza in Argentina con giornate indimenticabili della nostra straordinaria esperienza unitaria. La proclamazione dell'unità d'Italia è avvenuta il 14 marzo 1861; la promulgazione il 17 marzo 1861.
Riveste per me un valore simbolico enorme condividere con voi, questa ricorrenza così ricca di significati per la nostra comune storia e per la nostra identità di nazione.
A Roma, in occasione della riapertura al pubblico del Vittoriano nel settembre scorso ho ricordato quanto alla fine del secolo XIX i realizzatori dell'unità d'Italia avvertissero l'importanza di radicare l'eredità risorgimentale nel presente e nelle generazioni successive.
Quando venite a Roma, Vi sollecito a visitare il Vittoriano e a riflettere sul tema centrale del monumento, a fare di esso, il centro della vostra italianità. Tutte le "anime" del Risorgimento si trovano unite nelle due scritte che sono sulla sommità dei due propilei: "Alla Unità della Patria; Alla Libertà dei Cittadini".
Non vi potrebbero essere parole più cristalline per definire l'identità dell'Italia quale venne pensata dai primi patrioti. Essi non disgiunsero la conquista dell'indipendenza nazionale da quella delle libertà civili. E' una conquista rinnovatasi, fra alterne e travagliate vicende, fino agli albori del XXI secolo, attraverso lo slancio di una volontà che ha per obiettivo, la libertà, il progresso.
Queste parole segnano il percorso dell'Italia dal Risorgimento ad oggi. Un cammino, per costruire le fondamenta democratiche della nostra Patria, caratterizzato da forti pulsioni, un susseguirsi di entusiasmi e di delusioni, di successi e di dolorosi ritardi.
Un cammino che ha portato all'Italia repubblicana, con la Costituzione del '48, e oggi all'Italia moderna Questa nostra Italia è tra i principali artefici di questa esperienza di straordinario significato che è l'integrazione europea. Il corso degli eventi nell'intero mondo ne è stato profondamente influenzato. L'Europa che era un complesso di Stati fra di loro antagonisti - e spesso in conflitto armato - si è trasformata in una Unione, ha già assicurato condizioni di pace a tre generazioni dei suoi figli.
Questa Unione avrà l'euro il 1° gennaio del 2002.
Questa è l'Italia, questa è l'eredità storica e di valori che ci è stata tramandata e che il popolo italiano e voi, come parte integrante di esso, condividete.
Mai come in questo inizio di secolo le iscrizioni del Vittoriano esprimono l'identità dell'Italia ed accomunano gli italiani e chi, di gente italiana, ne porta l'origine anche a distanza di generazioni.
Quel monumento è simbolo dei legami indissolubili fra l'Argentina e l'Italia. I più giovani fra di voi forse non sanno che i bracieri che alimentano la fiamma perenne del Milite Ignoto sul Vittoriano, in onore dei caduti per la Patria di tutte le guerre, furono donati dall'Associazione combattenti e reduci di Buenos Aires nel 1968.
Sono lieto di poter celebrare questo momento così denso di significato e di ricordi con voi, con la grande comunità italiana unita, in Argentina ed in Uruguay, in questa straordinaria Rosario. Voi siete uniti in un saldo rapporto con la madrepatria che guarda a voi con fiducia e con rinnovata consapevolezza della propria responsabilità.
Sto per tornare in Italia con gli italiani del Plata e del Paranà nel cuore. Ho incontrato una seconda Italia australe, non meno italiana di quanto lo sia l'Italia del Mediterraneo, con una coscienza non meno forte della propria italianità. Per chi ama l'Italia, per chi come me crede nell'Italia, questa visita è fonte di grande arricchimento, è motivo di fiducia e di conforto. Torno con la coscienza di essere Presidente di un grande Paese, Presidente di un popolo ben più grande e numeroso di quello che vive nel territorio racchiuso fra le Alpi e il mare di Sicilia.

Viva l'Argentina, Viva l'Italia.

Intervento del Presidente della Repubblica Carlo Azeglio Ciampi, in visita nella Regione Trentino Alto Adige, in occasione dell'incontro istituzionale con le autorità
Trento
09 luglio 2001

Grazie per la vostra affettuosa accoglienza. Ringrazio in particolare il Sindaco, il Presidente della Provincia, la Presidente della Regione per le parole rivolte nei miei confronti, che sono state non solo di cortesia, ma sincere e sentite. Ma sono grato Loro soprattutto perché queste parole sono state anche concrete e hanno toccato direttamente i problemi.
Nell'accoglienza straordinaria che ho ricevuto, sin da ieri, vi è la caratteristica della vostra gente; è l'entusiasmo e l'affetto che ho sempre avvertito quando - sia per motivi istituzionali, ma molto più spesso per periodi di riposo e di distensione - ho avuto modo in passato di trascorrere alcuni giorni qui nelle vostre terre, godendo della bellezza delle vostre montagne e al tempo stesso della particolare salubrità del vostro clima.
Ieri quando sono arrivato a Riva del Garda, proveniente da Limone, sono rimasto sinceramente colpito dalla spontaneità e dall'entusiasmo che ho trovato e che avevo già ricevuto attraversando le strade dell'incantevole cittadina di Limone. E a Riva del Garda ho avvertito una realtà piena di entusiasmo, grazie alle sue bellezze ma anche e soprattutto alla nobiltà del suo animo.
Appartengo a una generazione per la quale Trento, e il Trentino, hanno evocato ed evocano, col loro solo nome, sentimenti forti, legati a quella Grande Guerra che fu, purtroppo, il primo olocausto del Secolo, ma che fu sentita, nella coscienza dei nostri Padri, non come una guerra di conquista, ma come l'ultima guerra del Risorgimento, per rendere compiuta l'unità della nostra Patria.
Con questo spirito, prima di venire qui tra voi, ho voluto rendere omaggio alla Fossa dei Martiri, nel ricordo di Fabio Filzi, di Cesare Battisti e di Damiano Chiesa.
Ho avuto occasione di riflettere, recentemente, sul significato della Grande Guerra, leggendo una commovente antologia di scritti di combattenti dell'uno e dell'altro schieramento, curata da Mario Rigoni Stern. Sono testi che colpiscono per motivi diversi.
Anzitutto, per l'orrore che suscitano per la crudeltà della guerra, riflessa nelle descrizioni sgomente dei combattenti; in secondo luogo, per la sincerità dei sentimenti patriottici, tra loro affini, che animavano quei soldati, tra loro nemici. Infine, per uno stato d'animo quasi di incredulità che quella guerra (l' "inutile strage" condannata da Papa Benedetto XV), fa nascere in un uomo d'oggi: in chi cioè, come me, ha dedicato gran parte della sua vita, prima come privato cittadino, poi in virtù delle responsabilità pubbliche cui sono stato chiamato ad esercitare, all'ideale di un'Europa unita, nella quale nazioni, che erano state nemiche e che si erano odiate per secoli, potessero finalmente vivere insieme in pace, come nazioni sorelle.
La saggezza dei Padri fondatori - e si affaccia subito alla mente la figura di quel grande statista trentino, italiano, europeo, che fu Alcide De Gasperi - ha fatto sì che quell'ideale si sia largamente realizzato, per il bene nostro, dei nostri figli e delle generazioni future.
Pochi giorni fa, a Verbania, nell'incontro dei Capi di Stato dei Paesi dell'Europa Centrale, ci siamo trovati uniti, affratellati da un comune sentimento di amicizia, e dalla ferma volontà di portare avanti la costruzione dell'Unione Europea, fino a che essa comprenda tutti i popoli del continente che lo vogliano. E' stata motivo di conforto la partecipazione a quell'incontro dei Capi di Stato di Paesi oggi indipendenti, già appartenenti alla ex Jugoslavia, coinvolti di recente in un tremendo conflitto, ma oggi avviati insieme sul cammino della pace.
La pace è bene sommo: e penso che tra i giovani d'oggi prevalga, in tutta l'Europa, la coscienza di quanto sia cambiato questo nostro continente, questa nostra comune patria europea, teatro, nei secoli, di tanti conflitti; ma anche protagonista, nella seconda metà del secolo ventesimo, di un grande movimento popolare di riconciliazione fra nazioni a lungo nemiche, e tuttavia unite da una comune civiltà, da valori comuni. Sono valori che, nel nuovo quadro dell'Unione Europea, possono finalmente prevalere negli animi, ed esprimersi nelle istituzioni che stiamo tutti insieme costruendo.
Penso che questi sentimenti - che istintivamente vi propongo, come essi si affacciano al mio animo, alla mia coscienza di cittadino europeo nato in Italia, come spesso ho voluto definirmi - trovino in voi, cittadini di questa Regione d'Italia dal doppio nome - Trentino-Alto Adige, o Trentino-Sud Tirol - una eco particolarmente forte.
Perché voi, cittadini della Provincia di Trento, e i vostri vicini della Provincia di Bolzano, siete stati e siete protagonisti di una esemplare storia europea, dell'Europa del nostro tempo, amante della pace.
Domani mi recherò a Bolzano, e poi a Bressanone; già ieri sera ho avuto modo di riunire a cena, a Riva del Garda, tutte le autorità della Regione, in una calda, amichevole atmosfera, che sono certo mi accompagnerà per tutte le giornate di questa visita.
E' questo il sentimento dominante, che mi ispira nell'incontro con queste due province, piccole di dimensioni, famose nel mondo per le loro straordinarie bellezze e per il fatto che esse rappresentano vividamente ciò che hanno in comune due tra le grandi civiltà del nostro continente, quella latina e quella germanica. So di trovarmi, e voi ben lo sapete, nel cuore d'Europa, in una Regione ponte fra due straordinarie culture.
Sento qui, più forte che mai, qui a Trento oggi, domani a Bolzano, l'orgoglio di essere Italiano e di essere Europeo, erede di quella che è stata la cultura madre dell'Occidente, Roma e il Cristianesimo, ma partecipe anche, senza alcuna riserva, di tutte le componenti che rendono unica nel mondo la civiltà europea.
Mi anima anche (se guardo, oltre l'Europa, al mondo) la convinzione che proprio la varietà delle culture nazionali di cui è fatta l'Europa, e la nostra capacità di lavorare oggi tutti insieme per costruire un continente di pace, di progresso e di amicizia, sono uno fra i principali motivi di fiducia, quando volgiamo lo sguardo alle tante incognite del secolo che si è appena iniziato.
Progrediremo tutti, se sapremo vivere e lavorare insieme.
E se faremo questo, se sapremo edificare un'Unione Europea protagonista, con i suoi valori antichi e nuovi, della storia mondiale, daremo anche il nostro contributo essenziale alla costruzione di un mondo di pace e di maggiore benessere per tutti.
Ma le cose concrete, i fatti, bisogna incominciare a compierli a casa propria. Ho ascoltato con grande attenzione ciò che mi avete detto sui vostri problemi come sulle vostre realizzazioni, e sulla vostra visione del futuro. I problemi, qui per fortuna, sono molto minori che in altre regioni, per il benessere diffuso, per la piena occupazione, per il basso livello della criminalità, per la buona qualità della pubblica amministrazione. Noi tutti siamo consapevoli della collocazione particolarmente felice in cui si trovano oggi il Trentino e l'Alto Adige.
Queste province, che potevano apparire un tempo periferie della civiltà latina, o di quella austriaca o tedesca, si sono venute a trovare in una posizione di ponte fra alcune delle regioni di più grande vitalità dell'Unione Europea, a metà strada tra il Nord Est italiano e la Baviera. Un vento di progresso gonfia le vele della nostra Italia, della nostra Europa. Il vostro benessere si nutre, oltre che di tradizionali valori civili, anche di questi spiriti vitali, propri del nostro tempo e della nostra Europa.
Un'altra riflessione si impone, se solo si guarda appena al di là dei confini di questa Italia, di questa Europa, a Paesi vicini, vittime di infelici vicende storiche, causa di arretratezza economica e sociale, ed anche, tuttora, di sanguinosi conflitti.
Come non rendere omaggio alla saggezza di quegli statisti, di quegli uomini politici che, subito dopo la fine della seconda guerra mondiale, e ancora nei successivi decenni, seppero trovare la via per far nascere nuove istituzioni, figlie della democrazia e degli ideali di libertà, per dar vita a nuove autonomie, la cui crescita ha offerto al mondo un modello esemplare di convivenza fra gruppi linguistici diversi?
La ringrazio, Presidente Cogo, per avermi voluto donare la copia dell'accordo del 5 settembre 1946 fra Alcide De Gasperi e Karl Gruber. E' stato un accordo che non ha segnato soltanto il vostro avvenire, ma ha sancito indubbiamente un modo di essere nuovo, che deve essere fatto proprio da tutte le popolazioni - e ve ne sono tante in Europa - che si trovano in analoghe condizioni. Non immaginate quante volte nelle riunioni internazionali e nei vari consessi europei ho citato quell'accordo affinché ne prendessero esempio e cercassero di considerarlo come punto di riferimento per le realtà dei vari Paesi europei.
Lo spirito che ha dato vita a queste autonomie è lo stesso che ha fatto nascere e crescere le istituzioni dell'Europa comunitaria, dell'Unione Europea di oggi, di quella che mi auguro - e in tal senso opero - sarà un giorno una Unione, ancor più ampia e più stretta, di liberi Stati nazionali. Le frontiere che li separavano l'uno dall'altro sono in gran parte già cadute. Si avverte uno spirito nuovo che mira a far cadere anche altre frontiere, molte delle quali interne, psicologiche o istituzionali.
E' anche in questa direzione che occorre marciare insieme, rimanendo al tempo stesso gelosi e convinti custodi dell'unità nazionale e dei suoi valori.
Tutta l'Italia avanza oggi sulla via della crescita delle autonomie locali: voi siete forse più avanti di tutti lungo questo percorso. La nostra generazione è stata protagonista di un processo di costruzione costituzionale che ha conosciuto tappe diverse, e questo processo non è ancora del tutto compiuto. Ma occorre imparare a far collaborare fra loro le autonomie che abbiamo creato, trasformando la semplice coesistenza delle comunità locali in collaborazione fattiva; usando, se necessario in modo nuovo, gli strumenti istituzionali che ci siamo dati (penso in particolar modo alla Regione Trentino-Alto Adige e agli organi che ne sono l'espressione), e allargando questo spirito di alleanza delle autonomie dagli organi amministrativi alle rappresentanze dei corpi sociali, come ai centri di formazione, di studio e di ricerca. E sono ben lieto anche dell'incontro che avrò fra poche ore con l'università per cercare anche di creare una maggiore collaborazione fra università e poi fra le università e il mondo del lavoro, delle imprese.
Il Trentino-Alto Adige ha saputo usare bene i poteri assegnati agli organi di governo locali dallo Statuto delle autonomie, e le risorse non piccole di cui ha potuto disporre. Ma le sfide che vengono anche alla vostra Regione da un mercato europeo e mondiale sempre più aperto e sempre più vasto creano l'esigenza di dare avvio a una fase di cooperazione più creativa fra le due Province della Regione, e all'interno di esse fra le comunità linguistiche che le compongono.
Si dice che "piccolo è bello": ma bisogna fare attenzione a non chiudersi in un isolamento, che può apparire felice ma che potrebbe diventare la premessa di una fase involutiva. Le due province della Regione hanno fra loro in comune molto di più di quanto le divida o le differenzi l'una dall'altra.
Certe separatezze, che potevano essere giustificate per superare situazioni conflittuali, rischiano, nella nuova più serena realtà che voi stessi avete creato, di diventare altrettanti freni al progresso di tutti. Questo è il momento per andare al di là della fase del "separati in casa", al di là della semplice "coesistenza pacifica" tra gruppi linguistici diversi, nella stessa Regione, di sfruttare fino in fondo le potenzialità di una cooperazione attiva e creativa, per il bene di tutti.
Le pubbliche amministrazioni possono farsi promotrici di questa nuova fase dell'autonomia, con l'unica avvertenza, che rivolgo sempre a tutte le amministrazioni, a non espandere troppo i loro organici: un peccato non raro anche delle migliori burocrazie.
Occorre dare spazio alla società civile: sussidiarietà, questo slogan del nostro tempo, che come ha ricordato la Presidente Cogo, è la base del concetto della stessa Unione Europea, non vuol dire soltanto affidare alle autorità locali, anziché a quelle centrali, quei compiti che esse possono svolgere meglio; vuol dire anche dare spazio alle energie del settore privato, consentendogli di assolvere funzioni di cui il settore pubblico tende talvolta ad appropriarsi, con il rischio di frenarle sotto il peso di eccessive regolamentazioni.
Ripeto a voi quello che dico a tutte le istituzioni che incontro per tutta l'Italia: abbiate fiducia in voi stessi; date prova di inventiva. Oggi il Trentino Alto Adige è inserito in un quadro europeo di pace e di cooperazione, all'interno del quale antiche rivalità, gelosie o rancori sono anacronistici e superati.
Quanto ho ascoltato qui conferma in me la convinzione che già avevo che di queste esigenze voi siete consapevoli. Di alcune di esse ha fatto menzione il Presidente Dellai, quando ha richiamato gli intendimenti per una più fruttuosa cooperazione transfrontaliera fra le due province italiane che costituiscono la Regione Trentino-Alto Adige e il Land austriaco del Tirolo.
La nuova Unione Europea che stiamo costruendo, nel pieno rispetto della identità e delle istituzioni degli Stati Nazionali che ne fanno parte, si è data carico di promuovere fra le popolazioni delle regioni di frontiera, iniziative di collaborazione di carattere economico, culturale, ambientale.
L'obiettivo è stato definito fin dalla Convenzione di Madrid del maggio 1980, poi aggiornata, che mirava appunto a regolare, nell'intera Unione Europea, gli accordi di collaborazione transfrontaliera.
Questi processi di cooperazione fra regioni confinanti di Stati diversi, appartenenti all'Unione Europea, si svolgono, per quanto riguarda l'Italia, nel quadro delle prerogative dei Comuni, delle Province e delle Regioni, e delle autonomie riconosciute ai diversi livelli di governo locale, nell'ambito della nostra Repubblica e della sua Costituzione.
Anche così va crescendo la coscienza di una comune cittadinanza europea, nella quale confluiscano i sentimenti di identità nazionale di tutti gli Stati membri dell'Unione. Come ho auspicato pochi giorni fa in un discorso a Milano, il progresso della stessa Unione si rafforzerà altresì attraverso la definizione di un Atto Fondamentale, di una Costituzione, che includa la Carta dei Diritti, e che definisca "l'articolazione delle funzioni e la ripartizione delle competenze fra gli Stati membri e l'Unione Europea".
E' in questo vasto quadro, oltre che nell'ambito delle Costituzioni nazionali, che si inserisce anche l'obiettivo di una accresciuta cooperazione tra organi di governo locali confinanti, attraverso frontiere che sono divenute più dei ponti che delle barriere fra i popoli e gli Stati.
Penso che di tutto ciò trarrò ulteriore conferma dagli incontri che avrò oggi qui a Trento e domani a Bolzano, con la partecipazione dei rappresentanti delle due Province, e delle istituzioni universitarie e accademiche della Regione. Posso dirvi, dopo avere visitato nei primi due anni della mia Presidenza la maggior parte delle Regioni d'Italia, che lo stesso spirito è presente nella coscienza, e nella cultura, di tutta la Nazione.
Concludo: arrivando ieri sera a Riva del Garda, vedendo passare davanti ai miei occhi paesaggi famosi, fra i più belli del nostro Paese, pregustavo nell'animo gli eventi caratterizzanti di questa mia visita alla Regione Trentino-Alto Adige, a partire da questo incontro, non puramente formale, già denso di contenuti.
Di ciò vi sono grato. Vi esorto ancora una volta a fare pienamente uso delle vostre risorse, della vostra saggezza, della ricchezza che vi viene dalla vostra storia e dall'appartenenza a una grande nazione-guida della nuova Europa, la nostra amata Italia, come dalla prossimità e dalla affinità ad altre storiche regioni protagoniste della secolare vicenda della civiltà europea. E a tutti auguro buon lavoro.

Visita del Presidente Ciampi alla Regione Basilicata. Intervento all'incontro istituzionale
Potenza
19 settembre 2001

Signor Presidente della Regione Basilicata,
Signor Presidente della Provincia di Potenza,
Signor Sindaco di Potenza,
Signori Sindaci della Provincia,
Onorevoli Parlamentari,
Presidente Colombo,
Eccellenza,
Autorità civili e militari,
Signore e Signori:

        è davvero con molto piacere che sono ritornato fra voi.
         Nel porgervi il mio saluto, sento di non potere dare inizio a questo incontro con voi senza una riflessione sull'evento tragico che ha colpito l'America, e con gli Stati Uniti tutto il mondo civile. Sono morti migliaia di innocenti; fra di loro molti italiani o legati per sangue alla nostra Italia. Li ricorderemo tutti insieme nel trigesimo. Voi avete già voluto ricordarlo nei vostri discorsi. Questa fu terra d'emigrazione. Anche emigrati lucani, e i loro discendenti, hanno contribuito a fare grande l'America col loro lavoro, trasferendo nel Nuovo Mondo quei valori di umanità e di civiltà che avevano ereditato da una storia lunga e gloriosa, e di cui erano portatori.
        Anche per questo noi ci sentiamo colpiti direttamente da questo orrendo attacco terroristico, che è stato concepito come un attacco a tutte le democrazie e ai principi di rispetto della persona umana che noi poniamo alla base delle nostre società. La risposta a questo attacco di terroristi, che sono nemici di tutti i governi civili in ogni parte del mondo, dovrà venire non dal solo Occidente, ma da una vasta alleanza di cui siano partecipi tutti i Paesi che vogliono la pace.
        È nel nome di questa alleanza che si dovranno colpire, fino a sradicarle, le organizzazioni terroristiche.
        Creare questa alleanza è un compito prioritario per l'Italia, per l'Unione Europea, e per l'America, primo bersaglio di questa cieca violenza; non meno di quanto lo sia punire duramente i terroristi e i loro ispiratori.
       È anche nostro compito affrontare con accresciuto impegno l'azione volta a porre fine, attraverso il negoziato (quel negoziato che i terroristi vogliono far fallire e rendere impossibile con le loro imprese), ai conflitti che, in diverse regioni, creano odi che sono terreno di coltura per il terrorismo.
        Ieri in Medio Oriente si è aperto uno spiraglio di speranza: confidiamo, operiamo con tutte le nostre forze perché si affermi finalmente la pace. Il Mediterraneo - e qui ne siamo al centro - dovrà tornare ad essere centro di civiltà e di benessere. Le due sponde del Mediterraneo devono dialogare; le relazioni, economiche e culturali, fra i popoli che vi si affacciano devono divenire sempre più intense. Bisogna ancorare il Mediterraneo alla stabilità e alla prosperità dell'Europa. Tornerò su questo tema.
        Questo terrorismo ci fa particolarmente orrore quando proclama di ispirarsi a principi religiosi, o quando compie i suoi misfatti nel nome di Dio. Ma non dobbiamo in alcun modo identificare le imprese terroristiche e i loro protagonisti con i fedeli di quella che è stata e rimane una grande religione e cultura: l'Islamismo, che ha tanto contribuito anche alla crescita della nostra civiltà. I musulmani, cittadini italiani o immigrati, che vivono oggi numerosi anche in Italia, meritano tutto il nostro rispetto.
        Riprendiamo ora il nostro dialogo. La mia ultima visita a Potenza risale al 25 giugno del 1998. La feci nella qualità di Ministro del Tesoro. Mi sembra di riprendere - parlai allora soprattutto, ovviamente, di economia - il filo di un discorso che nel frattempo è andato molto avanti, ed è andato avanti tutto sommato bene: bene per l'Italia e bene per la Basilicata. Lo confermano - anche se certo i problemi non mancano - le parole che oggi ho da voi ascoltato, per le quali vi ringrazio; come vi ringrazio per le cortesi espressioni che avete voluto usare nei miei confronti.
        Ricordo che allora vi dissi che nel giudicare la realtà del nostro Paese è utile talvolta volgere lo sguardo all'indietro, di un anno o di qualche anno, per chiedersi: come stavamo allora, come stiamo oggi? Ponendomi questa domanda, nel corso di un lungo viaggio a tappe in Italia, che ha oramai incluso quasi tutte le regioni del nostro Paese, ho potuto constatare che la risposta, ovunque, è sempre sostanzialmente positiva. Ripeto: ciò non vuol dire che non abbiamo problemi: ho preso atto di quelli, di significativa importanza, da voi menzionati, e su cui mi riservo un approfondimento. E' certo che per diversi aspetti avremmo potuto fare meglio. Ma rimane la convinzione che stiamo avanzando nella direzione di un costante miglioramento.
        In occasione di quella mia visita del giugno '98, vi dissi che era oramai completata la fase dell'impegno che ci aveva portato in Europa, grazie all'attivo sostegno di tutti i cittadini. Lo sradicamento dell'inflazione e il risanamento della finanza pubblica ci avevano permesso di riacquistare la fiducia dei mercati, di alleggerire così il peso tremendo degli interessi, sia sull'elevato debito pubblico accumulato in anni di squilibrio dei conti dello Stato, sia sui bilanci delle imprese e delle famiglie.
        L'avere annullato il differenziale, rispetto agli altri Paesi industriali, dei tassi d'interesse, significava aver risollevato il merito di credito dell'Italia, avere riconquistato fiducia e credibilità nel mondo.
        Così facendo, dissi allora, avevamo fatto "la più grande redistribuzione del reddito mai avvenuta in Italia", e questa giocava, in particolar modo, a favore della componente più debole della nostra economia, del Mezzogiorno. Si apriva così la possibilità di una nuova fase del nostro sviluppo, nella quale tutti, a Roma come nelle sedi di governo locali, dovevamo impegnarci, ponendoci nuovi e più ambiziosi traguardi, in termini di lotta alla disoccupazione, di investimenti, di accelerazione della crescita.
        Dissi anche che la Basilicata, nonostante i suoi molti problemi, era una Regione del Mezzogiorno particolarmente dinamica, anche grazie al successo nell'utilizzo degli aiuti nazionali e comunitari. La recente apertura di credito (di 155 milioni di euro) della Banca Europea per gli Investimenti a favore del Programma Operativo Regionale della Basilicata, costituisce un nuovo riconoscimento del credito di cui gode questa Regione.
        Ed è giusto dire che non sono soltanto le agevolazioni che stanno favorendo l'afflusso e la crescita degli investimenti. È risultata attraente l'immagine stessa della Basilicata, come Regione, in primo luogo, priva di delinquenza organizzata, e Regione che mette a disposizione dello sviluppo economico una manodopera scolarizzata, di ottimo livello. Il progetto di "un computer in ogni casa", che per primi avete avviato in Italia, è un altro passo nella giusta direzione. Del resto, l'immagine stessa della vostra città appare, al visitatore che ritorna fra voi dopo alcuni anni, grandemente cambiata, e in meglio.
        Ma non inorgoglitevi troppo: ho potuto fare constatazioni simili in molte altre città del nostro Paese, da un capo all'altro della Penisola.
        Gli ultimi due di questi miei viaggi mi hanno condotto ai confini settentrionali della nostra Patria, a Trento e Bolzano, e a Gorizia. Ho fatto in quelle occasioni una constatazione che può essere ripetuta anche qui, nel Sud dell'Italia.
        La crescita, il rafforzamento e l'allargamento in corso dell'Unione Europea hanno consentito a quelle regioni, che per la loro posizione geografica rischiavano di essere marginalizzate, di acquistare una nuova centralità geopolitica, che apre loro la porta a nuove opportunità.
        Ebbene, all'altro capo d'Italia, anche le regioni del nostro estremo Sud stanno acquistando, in un quadro globale profondamente trasformato, una nuova centralità, in quel grande confronto mondiale fra Nord e Sud che ha restituito al Mediterraneo la sua storica funzione di ponte fra civiltà, di percorso di traffici commerciali sempre più intensi fra Oriente e Occidente: al punto, ad esempio, di fare di Gioia Tauro, a voi così vicina, uno dei massimi porti del Mediterraneo, oltre che uno dei più giovani. L'ho visitato pochi mesi fa, e non si può non rimanerne colpiti, e per quanto già è stato realizzato e per le prospettive.
        Anche voi, guardando oltre frontiera, non vedete più muri o invalicabili fossati ma grandi spazi aperti: in questi spazi si può progettare e realizzare un avvenire diverso. Vi si offre - non soltanto a voi ma a tutto il Sud d'Italia - l'occasione di partecipare alla costruzione di una nuova Regione di pace e di sviluppo fra l'una e l'altra sponda di questo mare, protagonista, da secoli e millenni, della storia della civiltà.
        Questa posizione di avanguardia nell'Unione Europea verso il Sud, quale voi siete, non potrà, peraltro, dare tutti i suoi frutti se contemporaneamente non si aprirà una nuova epoca di sviluppo delle vie di comunicazione e delle infrastrutture, ancora carenti, che vi uniscono, e forse sarebbe più giusto talvolta dire vi dividono, dal resto d'Italia.
        Problemi simili sono peraltro presenti in quasi tutte le regioni, dal Nord al Sud, e fanno apparire necessaria una nuova stagione di costruzione di grandi opere pubbliche. La nostra economia, ora risanata, può generarle, ma occorre anche, fatto non meno importante, una nuova visione nell'impostare e nel disegnare modi e strumenti di una moderna rete di comunicazioni, anche all'interno della vostra Regione.
        In questa realtà di un'economia lucana che sta riprendendo slancio, con nuove prospettive di sviluppo, si innesta la risorsa aggiuntiva dei giacimenti petroliferi della Val d'Agri, il cui sfruttamento deve essere compatibile con la salvaguardia dei valori ambientali. Da essa può provenire un forte aiuto per l'economia della Regione e di tutto il Paese.
        Il quadro in cui avanzare, sulla via del progresso economico e sociale, sta mutando anche in termini istituzionali.
        Mancano ormai poco più di due settimane allo svolgimento del referendum riguardante la legge costituzionale - approvata dal Parlamento sul finire della scorsa legislatura - che prevede una nuova ripartizione dei poteri e delle competenze fra Stato, Regioni, Comuni, Province e città metropolitane.
        Dobbiamo essere tutti consapevoli dell'importanza dell'istituto referendario. Il 7 ottobre prossimo, gli elettori saranno chiamati, per la prima volta nella storia della Repubblica, ad esprimere il proprio giudizio con effetto diretto e immediato su una legge che modifica la Costituzione repubblicana.
        Gli Italiani dovranno decidere, come sempre in assoluta libertà, se approvare o respingere questa legge. E' bene, dunque, che i cittadini siano pienamente coscienti dell'importanza del voto al quale sono chiamati.
        Al di là del referendum, il processo in corso, di trasferimento dal centro alla periferia di poteri di governo, consentirà maggiore rapidità di percezione e di risposta alle esigenze dei cittadini. E si dovrà tener conto delle esigenze, di cui con ragione mi avete parlato, delle regioni meno avanzate. Il nostro nuovo federalismo - l'ho già detto in passato e lo ripeto - dovrà essere un federalismo solidale.
        Con l'aumento delle responsabilità delle autorità di governo locale, a tutti i livelli, comunali, Provinciali, regionali, dovrà crescere la capacità di questi centri di lavorare insieme, oltre che con i livelli di governo nazionale ed europeo, ponendo attenzione ad evitare costosi doppioni.
        Non vorremmo davvero assistere - il pericolo è reale - a una proliferazione burocratica, dispendiosa e dannosa per lo sviluppo di ogni Regione. A tal fine, dovrà intensificarsi il metodo - già in atto, in tutte le regioni d'Italia, in maggiore o minor misura - di concertazione e di cooperazione fra le autonomie locali, le organizzazioni produttive, i centri di ricerca e di educazione, le associazioni di volontariato. Dovrà intensificarsi, all'interno di ogni istituzione, la ricerca di una maggiore efficienza, di un più produttivo uso delle risorse a disposizione.
        Non ci facciamo illusioni: il nuovo modello di governo democratico che sta nascendo, in Italia e in Europa, proprio perché più articolato si annuncia più complesso di quello che aveva come centro dominante di potere lo Stato nazionale. Per essere gestito bene, per potere realizzare la grande ambizione di diffondere dappertutto in Europa un maggiore e generale benessere, una maggiore e diffusa giustizia sociale, un più alto livello di democrazia e di partecipazione, il nuovo ordinamento che stiamo costruendo, su scala nazionale ed europea, richiede anche un più alto livello di cultura politica; un accresciuto impegno civile di amministratori e amministrati; e insomma un nuovo patriottismo, al tempo stesso regionale, nazionale ed europeo.
        Non pretendiamo di vedere già con chiarezza la forma definitiva che assumerà, in Italia e in Europa, questo nuovo ordinamento di governo, oggi in fase di costruzione, ed anzi di invenzione. Sappiamo per certo che la nuova forma di Stato in Italia dovrà essere armoniosamente compatibile con la nuova forma di governo che stiamo costruendo in Europa. La nuova Italia di ispirazione federalista non potrà non essere una Italia europea.
        Ciò vale, naturalmente, per tutti gli Stati dell'Unione, tra loro così diversi: tutti giustamente gelosi di preservare la loro cultura e identità, ma tutti uniti nella fedeltà ad alcuni valori fondamentali. L'adesione piena, formale e sostanziale, ai valori di democrazia, di libertà, di socialità, è del resto il passaporto per entrare a far parte dell'Unione. Il dibattito in corso, in tutti i Paesi dell'Unione, sul tema di una futura Costituzione europea, dovrà fornire una risposta costruttiva a questi problemi.
        Gli Stati membri dell'Unione, in particolare quelli fondatori delle Comunità Europee, sono uniti nella volontà di dare vita sia a una Unione Europea di dimensioni continentali, sia a una più ristretta Federazione di Stati Nazionali, che sappia essere non soltanto garanzia di sicurezza e di benessere per tutti gli Europei, ma anche strumento attivo di pace e di progresso nel mondo.
        Di quest'ultima esigenza si è particolarmente consapevoli qui, in una terra che è protesa al Mediterraneo, a un passo dal travaglio ancora non ricomposto della penisola balcanica (ma il peggio è stato evitato, grazie all'Europa, e alla grande alleanza atlantica di cui facciamo parte), avendo all'estremo orizzonte orientale del nostro mare un sanguinoso conflitto, che richiede, io penso, una maggiore presenza e partecipazione europea per poter essere contenuto e avviato a una soluzione di pace.
        Voglio concludere rinnovando un convincimento che espressi davanti a voi tre anni fa: vincere nel Mezzogiorno è vincere nell'intera Italia. L'Italia del Mezzogiorno, dissi allora, non è l'estrema appendice dell'Europa, abbandonata in mezzo al Mediterraneo; l'Italia del Mezzogiorno è una parte importante dell'Europa, al centro di un'area geografica che avrà nei prossimi decenni una funzione fondamentale di sviluppo e di pace fra popoli diversi. A tal fine si richiede un forte impegno dell'Italia e dell'Europa. Ma tocca soprattutto a voi di restituire tutta la sua grandezza a questa Regione, che è stata nei secoli, dai tempi della Magna Grecia a quelli di Federico II, a quelli del Rinascimento e del Risorgimento, maestra di pensiero e di civiltà per tutto l'Occidente. Di ciò voi già siete consapevoli e orgogliosi. Ancora vi ringrazio per l'accoglienza che avete voluto riservarmi; e vi auguro con tutto il cuore buon lavoro. La vostra sana operosità vi premierà.

Inaugurazione dell'anno scolastico 2001/2002 al Complesso Monumentale del Vittoriano
Roma
22 settembre 2001

Cari ragazze e ragazzi, cari insegnanti,
eccoci riuniti, a un anno di distanza, per dare insieme inizio ad un nuovo anno scolastico.
Questo incontro con Voi, qui all'aria aperta, su questa magnifica terrazza, vedendo in Voi tutti i ragazzi d'Italia, è per me un momento atteso e gratificante.
Il ritorno annuale a scuola segna il ritmo della Vostra crescita, del Vostro divenire adulti.
So bene che Vi siete alzati questa mattina con un misto di stati d'animo: la nostalgia delle vacanze, la gioia di ritrovare i compagni di scuola, il rivedere - per lo più, con affetto, ammettetelo - i Vostri insegnanti.
Ma su questo stato d'animo, ricorrente ad ogni ripresa della scuola, domina oggi un sentimento di orrore e di sdegno. Pochi giorni fa, l'11 settembre del 2001, data che non dimenticheremo, siamo rimasti tutti per ore davanti ai teleschermi a guardare attoniti e sgomenti le immagini terribili dell'attacco portato all'umanità dai terroristi che hanno colpito New York e Washington. Immagini di guerra. Migliaia e migliaia di innocenti uccisi, cittadini americani e di ogni parte del mondo, anche italiani.
La giovinezza della mia generazione è stata segnata da immagini come queste. E' quella terribile realtà che ci ha spinto e ci spinge all'affermazione e alla difesa della libertà e della democrazia nelle nostre Nazioni; alla partecipazione attiva alla costruzione e alla vita delle istituzioni internazionali; alla solidarietà verso i popoli meno fortunati.
Raccogliamoci in un minuto di silenzio.
Un anno fa, inaugurammo insieme, dopo decenni di chiusura, il Vittoriano restaurato e restituito agli italiani.
Da allora, su queste scalinate sono salite circa due milioni di persone, per ammirare da una prospettiva unica al mondo questa millenaria città, il foro Romano, il profilo dei colli. Tanti italiani sono venuti animati da quei sentimenti di nuovo patriottismo, che sento sempre più diffusi in ogni città d'Italia.
C'è un bisogno di Patria che unisce giovani, adulti, anziani. Ne è viva testimonianza il successo di tutte le iniziative che promuovono il ricupero della nostra storia, della memoria che è in ogni famiglia, in ogni paese, in ogni città d'Italia. Tutto ciò è motivo di fiducia e di speranza. E' anche l'indicazione di un cammino da percorrere.
Se riflettiamo sui caratteri costitutivi, sulle radici del patriottismo degli italiani, la caratteristica più importante è che esso nacque fin dall'inizio aperto all'Europa. La libertà del popolo italiano, la sua unità e indipendenza, venivano da tutti i patrioti legate strettamente alla liberazione degli altri popoli d'Europa, in una prospettiva universale di conquista dei diritti civili.
Mazzini fondò insieme "Giovine Italia" e "Giovine Europa". Garibaldi fu pronto a combattere per ogni popolo d'America e d'Europa e d'Italia, che volesse conquistare la propria libertà. Camillo di Cavour e Massimo d'Azeglio furono statisti e intellettuali con visione europea. Umberto I volle che su questo monumento fosse scritto, lassù sui propilei, che l'unità della Patria era stata realizzata mirando alla conquista della libertà dei cittadini.
In questo senso, davvero, la Costituzione Repubblicana del 1948 è lo sviluppo pieno degli ideali dei patrioti del Risorgimento.
Non saprei esprimere questi pensieri meglio di come lo ha fatto una ragazza di Tempio Pausania, italiana di origine indiana, in uno scritto che mi ha inviato poche tempo fa. Cito: "L'accesso in Europa deve vedere un'Italia al massimo delle sue potenzialità, e dev'essere accompagnato da una riscoperta di quei valori che hanno permesso, attraverso il sangue versato dai patrioti risorgimentali, la sua nascita e il suo divenire democratico e repubblicano".
Poche settimane fa il Presidente della Banca Centrale Europea ha presentato al mondo le banconote e le monete in euro, la moneta che i popoli europei hanno creato insieme e che diverrà moneta comune esattamente fra 100 giorni, il 1° gennaio 2002. Al di là dell'importanza economica, esso è un simbolo di fratellanza e di unione che segnerà l'esperienza della vostra generazione.
L'euro è la vostra moneta, ragazzi. E' il risultato di un lavoro che i vostri nonni e i vostri padri hanno fatto per costruire un'Europa migliore. E non dimenticate quanto vi chiesi lo scorso anno: aiutate i vostri nonni, i vostri genitori, a imparare l'uso dell'euro.
Sta ora a tutti noi e in particolare ai più giovani, consolidare e ampliare i vantaggi di aver costituito un'area di oltre 300 milioni di cittadini in cui un'unica moneta circola liberamente. E ricordatelo: la moneta non è soltanto un mezzo di pagamento; è un'istituzione, accomuna i popoli che l'adottano con un vincolo di condivisione di valori, certo prevalentemente economici, ma anche sociali e civili.
Tra i giovani europei e i giovani di tutto il mondo sviluppato e democratico crescono sentimenti profondi di umanità; si afferma in tutti loro la volontà di operare concretamente per i Paesi meno fortunati, quelli dove non sono garantiti i diritti, la sicurezza, la salute dei cittadini, dove la scuola non c'è, la conoscenza non è raggiungibile, dove la fame e l'ignoranza sono un'unica disperata realtà.
Incontro nei miei viaggi per le città d'Italia le associazioni del volontariato; sempre più numerose sono quelle che operano per sostenere i Paesi poveri. Sono nate per libera iniziativa dei cittadini, di tutte le età e condizioni sociali; la loro azione è concreta: organizzano adozioni di bambini, di villaggi; raccolgono fondi, imparano e insegnano a conoscere i problemi.
Questi sentimenti e quest'azione di solidarietà sono nobili; sono il naturale sviluppo degli ideali democratici cresciuti grazie alle nostre libere istituzioni; quelle che consentono a tutti di esprimersi, di vivere - a scuola come nella società civile - la "pratica della libertà".
Dobbiamo saper evitare qualsiasi strumentalizzazione di questi sentimenti che possa indebolire le libere e legittime istituzioni, nazionali e internazionali, fondamento del nostro benessere e della stessa possibilità di diffonderlo ai Paesi più sfortunati. La violenza e l'odio sono la negazione dei valori democratici.
"L'odio produce morte, l'amore genera vita": questa è la scritta che campeggia sull'Ara Pacis Mundi, bellissimo monumento eretto cinquant'anni fa sul Colle di Medea, a Gorizia, nel pieno della "guerra fredda" su un confine che allora separava due mondi. Vi sono andato domenica scorsa a rendere omaggio ai caduti e ai dispersi della guerra. Questi sentimenti ci devono accompagnare in ogni momento.

Cari ragazzi,
la scuola è l'istituzione della Repubblica che più direttamente aiuta a costruire il futuro della Nazione nella pace e nel progresso.
La conoscenza, il dialogo, la pratica delle virtù civili sono la difesa più forte della nostra civiltà.
Gli italiani riconoscono il valore eccezionale del lavoro di chi opera nella scuola, a tutti i livelli.
Dico ai maestri, agli insegnanti tutti: siate consapevoli delle vostre responsabilità, del prestigio che avete tra le famiglie, dell'affetto dei Vostri alunni, della stima profonda, della gratitudine degli italiani. L'ho detto l'anno scorso e lo ripeto oggi con convinzione: gli operatori della scuola, della conoscenza sono alla base del nostro benessere, della nostra crescita economica e sociale.
Ho testimonianza di ciò negli incontri con gli studenti al Quirinale. In questi due anni, più di 40.000 tra studenti e insegnanti sono entrati nel palazzo della Presidenza della Repubblica, nella casa degli Italiani. Ciò che più mi colpisce è l'incredibile ricchezza di iniziative che mi portate o mi raccontate nelle Vostre lettere: ricerche storiche, opere d'arte e artigianali, musiche, "cd rom".
Una scuola della Provincia di Bergamo mi ha inviato un gioco multimediale per educare all'introduzione dell'euro. L'autonomia degli istituti sta senza dubbio rafforzando spirito d'iniziativa e voglia di fare.
A voi ragazzi, un consiglio: pretendete e proponetevi di avvicinarvi ai testi e ai monumenti della nostra cultura e della nostra civiltà. La società moderna vi offre crescenti possibilità di formazione nel campo delle tecnologie, richiede la conoscenza delle lingue straniere, vi spinge a moltiplicare gli interessi e guardare in campi che nessuno della mia generazione immaginava. Lo farete meglio e con più forza poggiando sulle basi di una buona conoscenza della nostra lingua, della nostra letteratura, della nostra cultura.
L'anno scorso conclusi questo incontro con voi con alcune proposte concrete. Proposi: scrivete voi, giovani, la storia d'Italia, la storia della Nazione e quella delle nostre città, dei nostri 8.000 comuni, paesi, villaggi. Da allora tante iniziative, ricerche, sono arrivate al Quirinale da tutta l'Italia. Proseguiamo insieme questo lavoro.
Quest'anno, in particolare, è il 140° Anniversario dell'Unità d'Italia, l'anniversario della scomparsa di Cavour. Pensiamo insieme ai prossimi bicentenari della nascita di Mazzini e di quella di Garibaldi. Prepariamo insieme il 150° Anniversario dell'Unità d'Italia tenendo presente che in ognuna delle nostre città c'è un personaggio da studiare, da riscoprire, da ricordare.
Fatelo Voi, studenti e insegnanti. Vedrete che i nostri eroi, i nostri patrioti, non erano dei temerari, ma persone normali, capaci di compiere azioni straordinarie perché amavano la Patria e desideravano viverla da uomini liberi insieme agli altri italiani. Libertà significa condividere valori comuni, istituzioni comuni, avere consapevolezza insieme dei propri diritti e dei propri doveri verso gli altri e verso la "res publica".
Per questo è fondamentale conoscere bene e vivere da cittadini le istituzioni della Repubblica, seguendo i lavori del Parlamento, come della propria Regione, Provincia, Comune. E' questa l'educazione civica; non una materia fra le tante, ma il maturare in noi di un metodo di vita in comune, attraverso la conoscenza e la pratica delle istituzioni che liberamente abbiamo scelto. In questo campo, la scuola può fare di più.

Cari ragazzi,
in momenti gravi come il tempo che stiamo vivendo, tutti noi ci chiediamo: come reagire? Come dare un nostro apporto al progresso del bene? La risposta fondamentale è di fare con maggior impegno, con maggior passione, ciascuno il proprio dovere, giorno per giorno: nei posti di lavoro, in famiglia, sui banchi di scuola. Lo studio e il dialogo - tra voi e con i vostri insegnanti - sono la risposta migliore che voi potete dare a questa terribile sfida contro la nostra civiltà che siamo pronti a difendere con tutte le nostre forze.
A tutte le scuole, da quelle di Predoi nell'alta Valle Aurina all'estremo Nord, a quelle di Lampedusa all'estremo Sud dell'Italia, auguro con tutto il cuore un buon anno scolastico.

Intervento del Presidente della Repubblica Carlo Azeglio Ciampi, in visita di Stato in Croazia e in Istria, in occasione dell'incontro con la comunità italiana di Fiume
Fiume
10 ottobre 2001
Signor Sindaco di Fiume,
Signor Presidente della Comunità degli Italiani di Fiume,
Signor Presidente della Giunta Esecutiva dell'Unione Italiana,
Signori Presidenti delle Comunità italiane limitrofe,
Signor Presidente della Regione Litoranea- Montana,
Signor Ministro dell'Educazione e dello Sport,
Signor Preside,

questa di oggi, sarà una giornata indimenticabile.
E' la prima volta che un Presidente della Repubblica italiana viene a Fiume, così come è la prima volta che i Presidenti dei due Paesi incontrano congiuntamente i cittadini croati di origine italiana.
Insieme vogliamo toccare con mano, nei suoi aspetti quotidiani, il significato profondo di un'Europa che, dalle sue mirabili diversità, trae ispirazione per avanzamenti unitari. Vogliamo toccare con mano i benefici arrecati all'Europa intera dall'esempio trainante dei valori della libertà, della democrazia, del rispetto della persona umana in cui si esprime l'identità dell'Unione Europea. Pensavamo che nei nostri Paesi, dopo i travagli del secolo scorso, quei valori fossero diventati indistruttibili: sono stati invece oltraggiati negli orrendi attentati di New York e Washington. Ma non sono né saranno piegati. Non tollereremo che estremisti e terroristi mettano a repentaglio le conquiste politiche e civili di intere generazioni.
L'incontro con i connazionali del Quarnaro suscita in me un sentimento di familiarità, di affetto. Trae alimento dal vostro legame con l'Italia basato sulla memoria, sui valori, ma anche sulla preparazione ad un avvenire ispirato alla serenità, alla fiducia. Le mura di questo Liceo sono permeate della cultura italiana trasmessa di generazione in generazione. Al tempo stesso, questo istituto è simbolo di convivenza fra culture e nazionalità con radici diverse, punto di confluenza del mondo latino e di quello slavo.
Questa pluralità culturale arricchisce il ruolo della minoranza nella sacrosanta tutela della propria identità e nella capacità di stimolare il dialogo. Il passato non è rappresentato solo dai dolorosi anni '40 del secolo scorso, ma soprattutto dai secoli in cui l'Istria, la Dalmazia, il Quarnaro sono stati punto d'incontro e di mediazione. Se ripercorrerete le tappe lunghe della vostra storia, trarrete fiducia nella possibilità che l'ambiente mistilingue e multiculturale in cui vivete ridia vita a una collaborazione di straordinaria potenzialità economica e culturale.
L'Accordo di Associazione con l'Unione, che sarà firmato tra pochi giorni a Lussemburgo, costituisce uno snodo fondamentale per la Croazia e per il suo futuro. Il mare che lambisce Fiume è un elemento di unione. Ve lo dico con convinzione perché sono nato in una città di mare, ricettiva nei secoli degli apporti di altre culture. Italia e Croazia hanno il dovere di esercitare congiuntamente le proprie responsabilità in Adriatico, potenziando la collaborazione nell'economia, nel turismo, nell'ambiente, nella scienza, nella lotta alla criminalità organizzata.
La Croazia è a ridosso di una Regione inquieta, i Balcani, ove occorre operare per rafforzare condizioni di convivenza e di stabilità. L'Italia vi è impegnata da anni con una ampia forza di pace, la seconda, dopo quella degli Stati Uniti, ed è uno dei principali contributori del Patto di Stabilità.

Cari studenti,
il ricordo dei grandi italiani che avevano le loro radici in queste terre, da Nicolò Tommaseo a Leo Valiani, da Giuseppe Tartini a Fulvio Tomizza - senza dimenticare l'eroico esempio di Giovanni Palatucci, che di Fiume è stato un figlio adottivo - deve farvi sentire fieri del vostro retaggio.
La cultura italiana è un faro per l'Occidente. E' sinonimo di libertà, di pensiero anticipatore, di vivacità intellettuale. L'impegno dell'Italia, della Croazia, di tutte le istituzioni della minoranza può creare solide condizioni di convivenza, culturale e economico, per le nuove generazioni. La convivenza tra le culture è un aspetto essenziale dell'Europa che stiamo costruendo: essa esprime la volontà di respingere gli egoismi, di trarre ispirazione dalla nostra civiltà umanistica e cristiana, di diffondere i valori europei. Operando insieme, i croati di cultura italiana e di cultura slava daranno un contributo importante al progresso della vostra città, del vostro Paese in Europa.
Vorrei concludere con un invito. Negli ultimi due anni, più di 40.000 tra studenti ed insegnanti hanno visitato il Palazzo del Quirinale provenienti da tutte le città d'Italia: mi auguro che anche voi possiate, presto, effettuare una visita alla Presidenza della Repubblica Italiana, insieme ai vostri compagni di lingua e cultura croata, e portare con voi testimonianze del vostro retaggio culturale che gli studenti italiani saranno felici di conoscere.
Il calore e l'affetto della vostra accoglienza mi ha commosso; l'emozione di questo nostro incontro non mi lascerà mai. Accingetevi a vivere la vostra gioventù, la vostra vita come futuri cittadini europei, consapevoli degli ideali, che furono propri del Risorgimento italiano, di cui l'Europa è diventata portatrice e che esprimono il nostro anelito di civiltà e di fratellanza.

Viva Europa!
Viva la Croazia!
Viva l'Italia!

Intervento del Presidente della Repubblica Carlo Azeglio Ciampi in occasione della consegna delle insegne dell'Ordine "Al Merito del Lavoro" ai Cavalieri del Lavoro nominati il 2 giugno 2001
Palazzo del Quirinale
11 ottobre 2001

Ho ascoltato con particolare attenzione e condividendone appieno i contenuti, quanto ora ci hanno detto il Ministro Marzano e il Presidente Diana.
Oggi l'Ordine al Merito del Lavoro festeggia, qui al Quirinale, i suoi cento anni di vita. E' un Ordine la cui storia s'intreccia allo sviluppo della nostra Patria, ai valori dell'Italia unita dal Risorgimento, alla classe dirigente e imprenditoriale che, con passione e dedizione, si è applicata al progresso economico e sociale della Nazione.
Non possiamo tuttavia non chiederci, oggi, con quale spirito vivere questa celebrazione, avendo negli occhi le terribili, disumane immagini dell'11 settembre. Lo hanno ricordato con appropriate parole prima il Presidente Diana, poi il Ministro Marzano. Ciascuno di noi, nella sua coscienza, s'interroga su come affrontare, giorno dopo giorno, il proprio impegno nella società di fronte a un attacco all'umanità come quello sferrato a New York e a Washington.
Il terrorismo ha sfidato gli uomini, le coscienze, i valori della dignità, della libertà, del progresso individuale e collettivo. Come reagire? In primo luogo, con la lotta, politica, economica e militare, contro il terrorismo da parte della collettività internazionale; attraverso il dialogo con il mondo dell'Islam che ha l'epicentro nel Mediterraneo, non mi stanco di ripeterlo dal 1993. In questo dialogo, l'Italia, con la sua posizione geografica, per le sue tradizioni ha un destino da protagonista. E' un dialogo in gran parte economico, ce lo ha ricordato il Presidente Diana. Impone di impostare su nuove basi il problema del sostegno allo sviluppo dei paesi più poveri; si tratta, ad esempio, di condividere e applicare le linee del patto di Lusaka, quali sono state definite da un largo numero di stati dell'Africa, presentate nell'incontro di Genova del luglio scorso, accolte positivamente dai principali paesi industriali e dall'intera Unione Europea.
Al tempo stesso, questa battaglia si gioca nelle coscienze degli individui liberi, nelle comunità nazionali, affermando in ogni nostra azione, in ogni attività civile ed economica il principio di responsabilità.
Sono appena tornato da un viaggio in Croazia che mi ha portato anche in città dal nome italiano, abitate e animate da una comunità italiana di grandi tradizioni: Fiume, Rovigno, Pola. E' un viaggio che mi ha commosso nel profondo del cuore.
Ho voluto confermare questo impegno e tutti i prossimi viaggi in Italia e all'estero. Non perché nulla sia cambiato dopo l'11 settembre, ma perché sono convinto che è importante proseguire con maggiore impegno di prima tutte le azioni che favoriscono il dialogo tra i popoli e ravvivano i valori che uniscono gli italiani tra loro e agli altri europei dell'Europa e alla comunità internazionale.


Cari cavalieri del lavoro,

siete uomini d'impresa e ne siete giustamente orgogliosi.
La crescita economica è sempre più legata al progredire della conoscenza, al diffondersi e radicarsi dei valori che consentono agli individui di esprimere la propria capacità creativa, lo slancio a intraprendere, il desiderio di scambio con altri uomini, con altri Paesi.
Fino a un mese fa, l'economia europea aveva di fronte a sé una prospettiva di crescita duratura, basata su condizioni macroeconomiche solide: una bilancia dei pagamenti in avanzo, disavanzi pubblici modesti, prossimi all'azzeramento, inflazione sotto controllo, un vivace processo di accumulazione del capitale. Questi fondamentali non sono cambiati; essi ci consentono di affrontare con realismo ma con fiducia una situazione improvvisamente mutata.
L'inevitabile effetto del nuovo scenario mondiale sui movimenti di persone, sugli scambi di merci inciderà sulla domanda mondiale e, di conseguenza, sul tasso di sviluppo. Riconoscere questa nuova realtà è doveroso; non lo è rassegnarvisi passivamente, lasciarsi andare allo sconforto.
Tutti dobbiamo reagire con azioni che incidano sulle aspettative degli operatori: consumatori e investitori. Non basta lanciare messaggi positivi. Bisogna operare. E questo vale sia per gli imprenditori, sia per gli operatori pubblici. In circostanze come questa, ad esempio, è opportuno accelerare al massimo la realizzazione di opere pubbliche, di infrastrutture; di accelerare quelle che sono già in corso di lavoro; di riprendere e completare molte opere pubbliche che sono state avviate e sospese e che conservano ancora la loro priorità e, soprattutto, occorre investire nella ricerca, nell'innovazione, nelle Università.
Questo, Presidente Diana, è il mio terzo incontro annuale con Voi, e per la terza volta insisto sul rapporto tra impresa e ricerca. Corro volentieri il rischio di apparire monotono.
In ogni città che visito, incontro insieme gli imprenditori e i rappresentanti del sistema universitario, incitandoli a collaborare, gomito a gomito.
Ad essere sincero, i progressi che vedo sono inferiori alle attese, inferiori a quanto è necessario nell'interesse dell'Italia, a quanto è necessario nell'interesse delle vostre imprese.
E' importante investire nell'innovazione, specie di prodotto. Proprio in questo momento dobbiamo guardare avanti, aguzzare l'ingegno, scegliere i campi nei quali concentrare le nostre capacità creative o competitive.
Dobbiamo investire nella formazione dei giovani, utilizzare il nostro capitale umano laddove esso può essere meglio impiegato.
Ad esempio, nei miei "viaggi in Italia" avverto sempre di più una carenza e un bisogno di scuole superiori tecnico - professionali di impostazione moderna.
Laddove queste scuole vi sono (più volte ho citato ad esempio l'istituto Aldini Valeriani di Bologna) i ragazzi trovano subito lavoro.
Vi faccio una proposta: le unioni industriali, ciascuna delle vostre associazioni territoriali, "adotti" un istituto professionale esistente per aiutarlo a diventare e a mantenersi adeguato alla qualità della domanda di lavoro che il sistema produttivo esprime; dove gli istituti professionali non esistono promuovetene la nascita; aprite un dialogo con il Ministero dell'Istruzione.
Tra un anno, quando ci troveremo di nuovo insieme per la consegna delle insegne di cavaliere del lavoro, faremo un punto sulle iniziative che sono state avviate. Il Presidente Diana mi conosce: lo dico sul serio!


Cari imprenditori,

tra 82 giorni l'euro sarà nelle nostre tasche; "l'euro entra nel quotidiano", dice la campagna di informazione del governo e dell'Unione europea.
Sono convinto che quelle nuove banconote, le stesse per oltre 300 milioni di europei, ci porteranno fiducia, coesione, senso di libertà. Certo, dovremo fare un po' di allenamento, ma gli italiani sono un popolo intelligente, flessibile e, quindi, impareremo presto.
Piuttosto, proprio quanto è successo dopo l'11 settembre ci spinge a dire: grazie euro! Pensiamo cosa sarebbe potuto accadere sui mercati finanziari spezzettati in tante singole valute, espressione ciascuna di altrettante economie nazionali, come prima del 1998. Pensiamo quante oscillazioni dei tassi di cambio e d'interesse sono state evitate.
La collaborazione tra la Federal Reserve e la Banca Centrale Europea ha avuto un ruolo fondamentale nelle settimane scorse.
Con l'euro, il grande progetto di unificazione europea ha fatto un decisivo passo avanti, ma le terribili vicende di questi giorni sollecitano un'accelerazione. Accelerazione nel completamento e nella realizzazione del disegno finale; ma accelerazione nel mettere in atto quello che già oggi, da subito, è possibile fare.
Lo dico da tempo, la politica economica europea è "zoppa": nel campo monetario siamo uniti in un'unica realtà, gestita federalmente dai dodici stati partecipanti nella Banca Centrale Europea. Invece, nella politica economica stenta a prendere corpo lo stretto coordinamento, istituzionalmente già possibile oggi.
Si cita da anni il Patto di Stabilità; ci si ricorda raramente che esso fu denominato dalla sua nascita - al Consiglio Europeo di Dublino - Patto di Stabilità e di Crescita. Oggi è bene ricordarlo. Pensiamo a quanto maggiore potrà essere, in questo nuovo scenario congiunturale, rispetto a reazioni dei singoli Stati europei, un'azione coordinata e accuratamente preparata di rilancio da parte dell'intera Unione Europea.
L'Europa è una necessità politica del nuovo ordine internazionale che abbiamo il dovere di perseguire, per dare un futuro di pace ai nostri figli e nipoti. L'Europa è una necessità delle nostre coscienze, perché i valori che abbiamo visto aggrediti con inaudita ferocia sono i valori dell'umanesimo, del dialogo, della civile convivenza.
L'Europa ha un'anima. Non stiamo costruendo a freddo qualcosa che non c'è.
L'anima che ci unisce è nei valori che si sono accumulati in duemila anni di storia, di cultura, di arte, di scambi e che oggi sentiamo in noi sempre più forti.
La patria europea sta ravvivando in tutti i paesi dell'Unione il senso di identità nazionale, l'amore per la storia dei nostri popoli, per le tradizioni delle nostre genti. Noi italiani sentiamo di amare di più la nostra Patria. Avvertiamo più forte l'orgoglio di essere italiani. Vorrei che ieri foste stati tutti con me a Fiume, a Rovigno, a Pola.


E' con questi sentimenti nel mio cuore che vi auguro, buon anniversario e che mi rallegro con i nuovi Cavalieri del Lavoro e con i giovani Alfieri. Grazie.


Intervento del Presidente della Repubblica Carlo Azeglio Ciampi in occasione della Cerimonia in onore della Medaglia d'Oro al Valor Militare Antonio Giuriolo
Lizzano in Belvedere
14 ottobre 2001

(TRASCRIZIONE DA REGISTRAZIONE AUDIO)

In una giornata che, come già è stato detto, è una giornata di rievocazione del passato, ma non fine a se stessa, per cercare di operare bene nel presente, guardando innanzi a noi, guardando al futuro.
Questo cippo è dedicato ad Antonio Giuriolo, nato ad Arzignano, classe 1912, uomo di lettere che diventa uomo d'arme. Perché diventa uomo d'arme? Diventa uomo d'arme perché vi è in lui, come accadde a tanti, a molti italiani, una rivolta nella propria coscienza; una rivolta morale dopo quella giornata orribile che fu l'8 settembre del 1943.
Ciascuno di noi, militari - e Antonio Giuriolo era ufficiale degli Alpini - s'interrogò sul da farsi; e la risposta la trovò, ripeto, nella propria coscienza. Fu una risposta di dignità personale e nazionale che ci vide, all'inizio, silenziosamente accomunati. Certo la sua rivolta morale fu decisa e forte, anche perché ebbe la fortuna di avere avuto nei suoi studi all'Università di Padova, così come accadde in tante altre Università italiane, una grande scuola; una scuola di uomini liberi.
Egli era diventato un uomo che credeva nella religione della libertà. E fu questo che permise a lui di fare quella scelta. Ma quella scelta, ripeto, si consumò contemporaneamente nell'animo della maggior parte degli italiani; e da questa rivolta morale nasce la Resistenza. Perché la Resistenza ebbe tante forme, tante manifestazioni diverse; dipese oltre che dal sentimento di ciascuno di noi, dalle circostanze in cui ciascuno di noi si trovò ad operare.
E certo fu Resistenza la risposta armata di tanti nostri commilitoni, che reagirono con le armi a Cefalonia, in Corsica, in tante isole del Mediterraneo, a Piombino, a Napoli; che dettero luogo a una reazione forte anche se, nella maggior parte dei casi, sfortunata.
Fu Resistenza ugualmente la scelta di tanti prigionieri dei campi di concentramento, che preferirono il rigore di quei campi all'accettazione di forme di collaborazione con chi condivideva valori diversi - perché allora, come ha detto Enzo Biagi, fu una scelta di campo, fu dovuta a una scelta di valori - e quindi preferirono i rigori dei campi di concentramento, per numerosi anni, alla collaborazione.
Fu Resistenza l'aiuto che tanta parte della popolazione italiana dette nelle montagne, nei villaggi, nelle città a chiunque fosse fuggiasco in cerca della libertà. Certo di quella Resistenza la punta più avanzata fu rappresentata da coloro che presero le armi, che dettero luogo alle formazioni partigiane, che combatterono in queste montagne, come in tante altre parti del nostro Paese per la liberazione dell'Italia.
E appunto siamo qui a ricordare uno dei più eroici comandanti di quelle formazioni: Antonio Giuriolo, "Capitan Toni". Egli è morto qui a Monte Belvedere il 12 dicembre 1944, compiendo un atto di eroismo nel tentativo di sottrarre alla morte o alla cattura alcuni uomini della sua formazione. Giustamente gli è stata conferita la Medaglia d'oro al Valor Militare, ma credo che ancor più di questa altissima onorificenza, sia importante il fatto che coloro che erano con lui, da quel giorno, ogni 12 dicembre sono venuti in questi luoghi per ricordarlo.
Con lui ricordiamo qui anche tutti coloro che caddero, sia quelli della stessa Brigata "Matteotti", comandata da "Capitan Toni", sia delle tante altre brigate che combatterono su queste montagne e in tante altre parti d'Italia.
Nel rendere loro onore noi non manteniamo solamente un doveroso impegno che abbiamo, ma compiamo un dovere e un obbligo che abbiamo nei loro confronti: e mantenere la memoria di quelle vicende non è solo un fatto di nostalgia.
Come ho detto all'inizio è un fatto che ci deve servire a operare bene nel presente guardando al futuro, ma avendo in mente che quegli ideali, per i quali qui questi uomini morirono, erano gli ideali per i quali si era avuto il Risorgimento italiano, in una continuità della nostra storia, che dobbiamo sempre più sentire dentro di noi. Perché solamente così i nostri comportamenti saranno coerenti con noi stessi, con la storia del nostro popolo, nell'interesse dei nostri figli e dei nostri nipoti.
Ricordo sempre che alla sommità del monumento del Vittoriano, che celebra la memoria del nostro Risorgimento e dell'Italia unita, vi sono le due scritte: "Alla libertà dei cittadini, all'unità della Patria". Ecco libertà, giustizia, unità.
Abbiamo sempre presente, nel nostro operare quotidiano, l'importanza del valore dell'unità dell'Italia. Questa unità che sentiamo essenziale per noi, quell'unità che, in fondo oggi, a mezzo secolo di distanza, dobbiamo pur dirlo, era il sentimento che animò molti dei giovani che allora fecero scelte diverse; che le fecero credendo di servire ugualmente l'onore della propria Patria.
Questa unità preserviamola e in ogni nostra azione essa sia il punto e il riferimento insieme con la difesa dei valori di democrazia, di libertà e di pace.
Con questi sentimenti sono qui con voi, con tutti i compagni di "Capitan Toni" per rendere omaggio alla sua figura.
Ricordiamolo: uomo di lettere che diventa uomo d'arme. Lo diventa per servire la Patria. Grazie.

Intervento del Presidente della Repubblica Carlo Azeglio Ciampi alla cerimonia ai complessi monumentali di S. Martino della Battaglia e di Solferino in occasione del giorno dell'Unità nazionale e Festa delle Forze armate

04 novembre 2001

Rappresentanti della società di San Martino e Solferino,
Autorità Militari, Civili, Religiose,
cittadini di Desenzano sul Garda,
cari ragazzi delle scuole che siete qua presenti.

Oggi è il 4 novembre, e questa volta il 4 novembre, giorno dell'Unità Nazionale, cade nel 140° anniversario dell'indipendenza della nostra Patria.
Per questo sono venuto su questi campi di Lombardia, dove si è combattuta una delle battaglie che hanno fondato la Nazione, l'Italia.
Fu una battaglia durissima, sanguinosa. Dagli orrori di quel 24 giugno 1859 nacque la Croce Rossa. Desidero mandare il mio saluto affettuoso a tutte le sorelle della Croce Rossa Italiana.
A pochi chilometri da qui il fiore della gioventù piemontese, rafforzata da volontari di tante parti d'Italia, si immolò per la causa della libertà e dell'indipendenza italiana, insieme con migliaia di soldati francesi.
A tutti loro va ancora oggi la riconoscenza del nostro popolo.
Morirono anche migliaia di soldati austriaci, gli avversari di allora, con i quali oggi abbiamo istituzioni comuni, leggi comuni, una stessa moneta, gli stessi confini europei. Ho reso omaggio anche alle loro sepolture.
Ripensiamo ai nostri giovani di allora. Che cosa li spinse a immaginare, a sognare l'idea dell'Italia unita, a combattere per la libertà, a partire volontari?
Uomini con storie, provenienze diverse si trovarono a combattere per una stessa bandiera, disposti a rischiare tutto per costruire l'Italia.
Era una generazione di giovani piena di passione. Pensiamo a Goffredo Mameli, morto poco più che ventenne; ai martiri di Belfiore; ai tanti che seguirono Garibaldi tra i Cacciatori delle Alpi e liberarono Varese, Como, Bergamo.
Mio nonno materno partì volontario giovanissimo in quell'esercito piemontese.
La passione di quella generazione era arricchita dal senso di responsabilità, formatosi sulla conoscenza della storia e della nostra cultura. Ne sono testimonianza i tanti studenti universitari che hanno combattuto e sono morti - spesso guidati dai loro professori - nelle guerre d'indipendenza. Se il movimento per la libertà italiana non fu mai grettamente nazionalistico, la ragione va ricercata nella loro formazione, nel loro bagaglio culturale e morale, che si è espresso nelle opere di uno stuolo di scrittori, letterati, pensatori quali Alfieri, Foscolo, Leopardi, Manzoni, Guerrazzi, Silvio Pellico, Carlo Cattaneo, grande intellettuale, storico, e al tempo stesso valoroso comandante dei cittadini di Milano nelle Cinque giornate. Domani sarò a Milano per ricordarlo.
I patrioti italiani furono coraggiosi - mai violenti - perché avevano ideali. Erano pronti a rischiare tutto per il bene comune. Ricordiamo altri nomi di quei protagonisti del Risorgimento: Manfredo Fanti, Medici, Cosenz, Pisacane, La Farina; li accomunava la consapevolezza che tutto ciò che potevano fare per la "res publica" doveva essere realizzato nel tempo loro dato dal destino, con tempestività, mettendo a frutto ogni occasione. Ecco: il senso del tempo, la capacità di decidere, fu un'altra caratteristica che accomunò D'Azeglio, Cavour, Garibaldi, Ricasoli, Vittorio Emanuele e tanti altri. La Patria nacque nei loro cuori, nel loro modo di essere prima ancora che sui campi di battaglia e nel Parlamento.
Essi furono una classe dirigente onesta, disinteressata, diffusa in ogni città, in ogni paese, in ogni Regione d'Italia.
Per questo, le libertà civili trovarono forme per realizzarsi progressivamente in un processo storico che si avvalse della diplomazia come dei moti popolari; ebbe bisogno della guerra; venne arricchita dai volontari di Garibaldi; trovò un momento fondamentale nei plebisciti e nel voto del Parlamento.

Cari ragazzi,
mi rivolgo soprattutto a voi, studiate le storie della gioventù di allora, imparate a conoscerne i nomi, a ricostruirne le letture e le azioni! Molto è vivo ancora oggi di quei valori: soprattutto è vivo lo spirito di unione fra i popoli d'Europa, che è uno dei tratti più specifici del nostro Risorgimento, fin dai moti del 1821. Il nostro inno nazionale ricorda la lotta per la libertà del popolo polacco.
Gli ideali di allora hanno trovato realizzazione piena nella Costituzione repubblicana del 1948.
Solo la Costituzione approvata da un'assemblea votata a suffragio universale - maschile e femminile - ha inserito i diritti fondamentali della persona e del cittadino quale fondamento giuridico della "res publica". La prima parte della nostra Costituzione è la definizione stessa di Repubblica, di un bene comune, di tutti e di ciascuno.
Non è un caso che i Padri Costituenti, come simbolo di questo insieme di valori fondamentali, all'articolo 12, indicarono il tricolore italiano.
Il tricolore non è semplice insegna di Stato. E' un vessillo di libertà, di una libertà conquistata da un popolo che si riconosce unito, che trova la sua identità nei principi di fratellanza, di uguaglianza, di giustizia nei valori della propria storia e della propria civiltà.
Per questo, adoperiamoci perché in ogni famiglia, in ogni casa ci sia un tricolore a testimoniare i sentimenti che ci uniscono fin dai giorni del glorioso Risorgimento.
Viva la nostra Patria
Viva l'Italia


Intervento del Presidente della Repubblica Carlo Azeglio Ciampi in occasione della Celebrazione dei 140 Anni dell'Unità d'Italia
Torino – Palazzo Carignano
20 novembre 2001

Oggi ricordiamo un momento della nostra storia nel quale una generazione soprattutto di giovani seppe trasformare un popolo, il nostro popolo, in una Nazione. Questo è stato il Risorgimento. Questo oggi l'Italia ricorda, rivive nel suo operare quotidiano, nelle istituzioni, nelle coscienze dei cittadini.
Abbiamo ascoltato dalle giovani voci di Claudia e Marta le parole che risuonarono in questa aula, nel Parlamento di allora. Era la voce degli eletti alla prima legislatura dell'Italia unita. Erano consapevoli, quei parlamentari, di essere protagonisti di un'opera politica che nessuno aveva previsto e che solo il coraggio, l'ardimento di patrioti e governanti aveva saputo costruire. In ventitré mesi, dall'estate del 1859 alla primavera del 1861, era stato compiuto una sorta di miracolo. Centoquaranta anni fa.
Quale Italia immaginarono i giovani di allora?
L'unità alla quale miravano moderati e repubblicani si raffigurava prima di tutto nell'unità territoriale; ma era sentita ancor più come esigenza di dar vita a una comunità di valori, come conquista di quei diritti civili che erano germogliati nelle antiche repubbliche italiane descritte dal Sismondi.
Il contributo dato al Risorgimento da tanti letterati, filosofi, poeti e scrittori fu essenziale. L'Italia nacque nelle coscienze prima ancora che sui campi di battaglia e nelle istituzioni della politica. Ed é nelle coscienze che dobbiamo rafforzarla e farla crescere.
I patrioti di allora, pur nell'entusiasmo del momento, avvertivano un senso di incompiutezza nello straordinario successo raggiunto. Lo segnala l'enfasi stessa di alcune loro affermazioni.
Abbiamo ascoltato il relatore Giorgini: "Il diritto di Vittorio Emanuele II al Regno d'Italia emana dal potere costituente della Nazione. Egli vi regna in virtù dei plebisciti ai quali si deve la formazione del Regno d'Italia". E ancor più netto il Brofferio parla di uno Stato che deriva la propria legittimità "dalla volontà del popolo". Per la prima volta, milioni di italiani erano stati chiamati a votare - a suffragio universale, quella prima volta! - per l'adesione al regno costituzionale di Vittorio Emanuele.
I plebisciti furono un'esperienza indelebile per quella generazione e, non a caso, i risultati delle votazioni avrebbero dovuto essere iscritte nel colonnato del Vittoriano, secondo il progetto originario del Sacconi.
Tuttavia, chi aveva combattuto per l'Italia libera, indipendente, unita soffrì la mancanza di un vero momento costituente, che si esprimesse in una assemblea eletta, nella quale si potessero confrontare le diverse anime del nostro Risorgimento.
Era mancato quel patto solenne, quel "giuramento" tra i cittadini che, non a caso, aveva ispirato nel Manzoni i versi di "Marzo 1821", che aleggiava nelle pagine delle grandi opere sulla storia delle antiche repubbliche, marinare e comunali, nella musica e nel melodramma dei nostri compositori. Ispirazioni artistiche e storiche che ai patrioti di allora apparivano prefigurazioni di una "assemblea costituente" che solo la Repubblica Romana del 1849 seppe tentare - sotto i cannoni dell'assedio di Roma - e che soltanto con la Repubblica Italiana, il 2 giugno 1946, venne realizzata.
L'unità fu il risultato dell'agire di molti uomini, mossi da motivazioni per più aspetti differenti, ma animati da uno stesso spirito.
Come si può dimenticare il genio militare di Garibaldi, che seppe combattere e vincere, quasi sempre in condizioni di inferiorità numerica?
Come si può dimenticare il genio diplomatico di Cavour, la sua dedizione illuminata alla costruzione della macchina amministrativa dello Stato, alla nascita di un'economia moderna?
Ma non dobbiamo neppure dimenticare che l'unità non si sarebbe realizzata se, dopo la sfortunata rivoluzione del 1848, Vittorio Emanuele - accogliendo il consiglio dei suoi collaboratori più illuminati - non avesse conservato al Piemonte lo Statuto e il Tricolore, se non avesse accolto in Piemonte migliaia di esuli da ogni parte d'Italia, come Scjaloia, Poerio, Spaventa, Ferrara, De Sanctis, Tommaseo. Questo è il grande merito di colui che ancora oggi ricordiamo come Padre della Patria.
Per capire lo spirito di quello che accadde in quei giorni, di come fu possibile che accadesse, dobbiamo rileggere la lettera che Farini scrisse a Cavour da Teano, il 27 ottobre 1860: "Facemmo insieme tutta la strada da Presenzano a Teano, Garibaldi alla sinistra del Re, noi tutti, generali, ministri, ufficiali mescolati con le Camicie Rosse a cavallo, lombardi, veneti, inglesi, piemontesi, genovesi e romagnoli. Dal Re a Pangella, volere o non volere, diventammo tutti una banda di garibaldini…".
Siamo tornati ora a pronunciare, senza remore e senza retorica, giustamente e finalmente, la parola "Patria". E' una parola impegnativa, nobile, che fa riflettere. Non la si può pronunziare senza interrogarsi su cosa significa, su quali doveri porta con sé. Per Giuseppe Mazzini "la Patria è una comunione di liberi e d'uguali affratellati in concordia di lavori verso un unico fine. La Patria non è un aggregato, è un'associazione. Non vi è Patria dove l'uniformità di quel diritto è violata dall'esistenza di caste, di privilegi, d'ineguaglianze".
Queste parole del Mazzini rilette oggi, mentre celebriamo la costruzione dell'Italia unita, ci inducono a onorare i Padri Costituenti che, nel 1947, seppero realizzare l'ideale dell'unità d'Italia inteso come unità morale e politica delle volontà di uomini e donne, liberi e uguali. Lo fecero iscrivendo i diritti fondamentali del cittadino quale fondamento giuridico della vita stessa della comunità nazionale.
L'alto insegnamento di civiltà di quelle pagine che danno origine alla nostra Repubblica è vivo, operante, fonte di ispirazione anche per le scelte europee che abbiamo fatto e che stiamo per fare.
Carlo Cattaneo definisce la Patria "un comune nascimento di pensieri" e tutto il suo programma federalista è concepito come una forma più ricca di unità, superiore a quella degli Stati accentrati, nella convinzione che la vera unità è quella che conserva il pluralismo e trae forza da esso. E non a caso Cattaneo celebra nei suoi scritti il momento in cui "liguri, subalpini e toscani" nel 1848 adottarono il Tricolore "a segno di unità".
Sulla piazza di San Marco a Venezia, il 22 marzo 1848, Daniele Manin, salito in piedi sul tavolo di un caffè, pronunciò queste parole: "Non basta aver abbattuto l'antico governo, bisogna altresì costituirne uno nuovo, e il più adatto ci sembra quello della Repubblica, che rammenti le glorie passate e le libertà presenti. Con questo formeremo uno di quei centri che dovranno servire alla fusione successiva, e poco a poco, di far di questa Italia un sol tutto".
E fu proprio l'eroe veneziano il primo Presidente della Società Nazionale che impostò il compromesso tra i repubblicani e Vittorio Emanuele, per un programma concreto di indipendenza nazionale.
Solo la Repubblica ha saputo costruire il regionalismo, lo sviluppo dell'autogoverno, delle autonomie locali. Posso testimoniare il senso di soddisfazione e di speranza quando la Costituzione repubblicana accolse il progetto delle Regioni d'Italia. Apparve a noi, giovani di allora, una grande conquista di libertà, un arricchimento per la Nazione. E' un programma che oggi trova un nuovo impulso costituzionale, che deve essere portato avanti per promuovere un governo migliore e dunque per sviluppare la coscienza di collaborare tutti alla realizzazione del bene collettivo.
Pochi giorni fa, il 4 novembre, sui campi di San Martino vicino al Lago di Garda ho ricordato una delle battaglie che hanno fondato la Nazione.
La battaglia per le libertà degli italiani non fu mai isolata; venne vissuta insieme ai popoli d'Europa: greci, polacchi, ungheresi, tedeschi. L' Inno di Mameli - il canto degli insorti del 1848 - ci ricorda quella lotta comune.
Non a caso tutti questi popoli si trovano oggi insieme a progettare un nuovo avanzamento nella costruzione delle istituzioni comuni, di una Unione Europea più grande e più coesa.
Per significato profondo, ciò che accade in Europa è simile a quello che l'Italia visse un secolo e mezzo fa.
Anche oggi, come allora, le coscienze dei giovani vanno più avanti delle realizzazioni. I giovani d'Europa sentono già l'importanza della bandiera azzurra con dodici stelle, dell' "Inno alla Gioia"; sentono già l'importanza dei legami giuridici e delle libertà comuni che abbiamo conquistato.
Sta in noi essere all'altezza e costruire istituzioni che rendano effettivo l'esercizio della cittadinanza europea. In questo sappiamo di avere il conforto degli ideali, delle speranze, del pensiero e dell'azione degli artefici del Risorgimento d'Italia.

Viva l'Europa, Viva l'Italia.

Intervento del Presidente della Repubblica Carlo Azeglio Ciampi, in visita nella Regione Piemonte, in occasione dell'incontro istituzionale con le autorità di Novara
Novara – Prefettura
21 novembre 2001

Caro Presidente Scalfaro;
Signor Presidente della Regione Piemonte,
Signor Presidente della Provincia di Novara,
Signor Sindaco di Novara,
Signori Sindaci della Provincia,
Onorevoli Parlamentari,
Eccellenza,
Autorità civili e militari,
Signore e Signori,

grazie, innanzi tutto, per le vostre cortesi espressioni nei miei riguardi. Il Presidente Scalfaro, che di incontri come questo ha avuto più lunga esperienza, sa che esse sono rivolte soprattutto al rappresentante della suprema istituzione della Repubblica, simbolo, e custode, dell'unità della nostra Patria.
Desidero sottolineare che ancora una volta, come già è accaduto in passato, nel momento in cui l'Italia si è trovata a dover affrontare, insieme con i suoi alleati, la dura sfida di uno spietato movimento terroristico, minaccia per tutto il mondo civile, la nostra classe politica ha saputo dimostrarsi unita, con la voce larghissimamente maggioritaria del Parlamento. Prevale la convinzione che la pace e la sicurezza, come bene supremo di tutti i popoli, vanno difese anche con la forza.
L'unità del Paese di fronte a una crisi grave è fatto di grande rilevanza.
Ma, al di là del presente, è la vita della Repubblica che richiede lo sviluppo costante di un dialogo fra le parti, di un confronto anche serrato sui contenuti, ma fondato sul riconoscimento che tutte condividono una piattaforma di valori, un patrimonio di principi, in cui si riconosce l'intera Nazione.
Ciò è particolarmente vero nel momento in cui si deve affrontare il compito, alto e difficile, di adeguare le nostre leggi, e le nostre abitudini di lavoro, a una importante riforma costituzionale, come quella, da poco approvata, del "Titolo V" della Costituzione, che investe il rapporto fra il Governo, le Regioni e le Autonomie locali.
A questi problemi si è fatto riferimento nei discorsi che abbiamo testé ascoltato, e su di essi mi riprometto di fare qualche considerazione. Ma vorrei anzitutto esprimervi un mio stato d'animo, nell'ultima giornata di questa mia nuova visita in Piemonte.
In questa Regione, forse più che in ogni altra, riaffiorano vivide nella mente le memorie di alcuni degli eventi fondanti dell'unità d'Italia, e con esse i sentimenti di riconoscenza e di ammirazione per quei grandi uomini che fecero l'Italia.
Il senso della nostra identità nazionale è tanto più importante in un'epoca in cui stiamo costruendo, insieme con le nazioni vicine, una nuova Europa unita, che protegge ed esalta, e non cancella, l'eredità di cultura, lingua, civiltà, di ciascuna di esse.
Così come la coscienza e l'orgoglio della nostra italianità non cancellano affatto la forza dei sentimenti di appartenenza alle grandi tradizioni locali che ciascuno di noi ha ereditato. L'ho detto più volte: ho l'orgoglio di essere livornese e toscano; mi sento soprattutto Italiano, cittadino europeo. E non vedo contraddizione di sorta fra questi sentimenti.
Ed eccomi a Novara, capoluogo della Provincia il cui territorio si estende dalle fertili plaghe della pianura, alla zona lacustre splendida di paesaggi, alle colline coperte da vigneti famosi. All'orizzonte, la barriera alpina. Superarla fu nei millenni un'impresa ardua.
In un'Europa dove il fiume dei traffici di uomini e merci si gonfia incessantemente, aprire nuovi veloci, affidabili percorsi di transito fra il Nord e il Sud delle Alpi fu, ed è ancora, una sfida al genio tecnologico.
Ancora oggi, come ben sappiamo, alcune delle più ardite soluzioni, come gli straordinari trafori, ferroviari o autostradali, che uniscono l'Italia e i nostri porti mediterranei all'Europa centro-settentrionale, richiedono continui adeguamenti e stimolano ad ancor più grandiose imprese, per renderli più agevoli e sicuri.
Proprio questi progressi delle vie di comunicazione, tra Nord e Sud come fra Est e Ovest, hanno profondamente cambiato e sono destinati a mutare la sorte di province come questa.
Un tempo era un angolo estremo d'Italia. Oggi è divenuta punto nodale d'incrocio fra rotte di traffico che proprio qui si intersecano e che, combinandosi con il vicino aeroporto internazionale della Malpensa, conferiscono alla vostra città il carattere e la funzione di una sorta di porto d'Europa.
Ciò che ho appreso su di voi, preparandomi a questo incontro, e ciò che ho appena ascoltato in questa sala, mi lascia intendere che voi siete al tempo stesso stimolati, e in qualche misura sconcertati, da questa vostra nuova condizione, sarei per dire geopolitica.
Questa è terra da tempo ricca di nobili produzioni agricole, rese possibili da opere pubbliche grandiose compiute dai nostri avi, come di importanti e diversificate imprese industriali; ed è sede di centri di ricerca famosi, come il Donegani: parteciperò più tardi alle celebrazioni del centenario dell'Istituto Geografico De Agostini.
Grazie a tanto fervore di lavoro, ed anche a dispetto di esso, Novara e la sua Provincia sono indicate fra le zone d'Italia dove più alta è la qualità della vita, e non soltanto il tenore di vita; dove sono più bassi i disagi sociali e personali, dove è più elevato il livello qualitativo dei servizi e delle amministrazioni locali.
Mi accade di fare, a Novara come poche settimane fa a Perugia, altro luogo esemplare della civiltà italiana, una riflessione: là dove si vive meglio, più serenamente, nel solco di abitudini radicate ed antiche, maggiore è la remora a cambiare.
Ma i tempi moderni propongono la convenienza, o addirittura l'esigenza di continue innovazioni. Innovare non è sempre facile.
Ciò che ho appena detto può dirsi di molte altre province d'Italia. Ma vi è una certa unicità nella vostra condizione. Laddove altri spesso lamentano il freno allo sviluppo economico e civile che deriva loro dall'inadeguatezza delle vie di comunicazione, qui è proprio lo sviluppo straordinario, ancorché incompleto, delle vie di transito, stradale, ferroviario o aereo, che vi propone una grande sfida, e vi offre una ineguagliata occasione di progresso. E voi dovete coglierla; altrimenti è possibile che altri, ancorché meno ben collocati sulla carta geografica, la colgano al posto vostro.
Novara, il Novarese, hanno un destino particolare. Voi siete piemontesi per cultura e tradizione politica; siete quasi lombardi quale Provincia di confine, così prossima alla influente presenza di Milano. Questa condizione va correttamente intesa come un dono, come una sfida; non come un fastidio, proprio per gli stimoli che propone.
Qui è stato detto dal Presidente Pagani - con il quale ho avuto una consuetudine di lavoro che anch'io, caro Pagani, ricordo con piacere - che il problema del Novarese non è tanto lo sviluppo, quanto il controllo dello sviluppo. "Sviluppo" è termine ricco di significati, così come è complesso il fenomeno che esso simboleggia. Lo sviluppo, ossia il progresso economico, sociale, civile, è il risultato di una confluenza di iniziative e di energie, private e pubbliche.
A rendere fertile il terreno su cui crescono le capacità d'intrapresa dei privati concorrono molti fattori; fra questi non mi stanco mai di sottolineare l'importanza degli istituti di formazione e di ricerca: dalle scuole professionali fino alle università. E la nascita dell'Università del Piemonte Orientale sta già dimostrando tutto il suo valore per il futuro delle tre province nei cui territori essa si è articolata.
Non meno importante è il "buongoverno" locale, a sua volta collegato alla capacità delle varie istituzioni - comuni, province, regioni e città metropolitane - di collaborare tra loro, e con gli organi rappresentativi delle autonomie funzionali e di categoria.
La riforma costituzionale cui ho accennato all'inizio propone obiettivi ambiziosi e problemi complessi. Non stupisce che la Conferenza delle Regioni abbia proposto l'istituzione di una "cabina di regia" dell'intero processo di attuazione della Riforma.
Essa richiede l'adozione di apposite norme al fine di regolare le aree dove dovranno convivere le competenze legislative concorrenti dello Stato e delle Regioni. Per altri settori si pone il problema della immediata vigenza della Riforma stessa, dei modi in cui essa può fin d'ora cominciare a realizzarsi, come degli strumenti operativi necessari a tal fine. E non dimentichiamo il complesso compito di far corrispondere alle funzioni la disponibilità dei mezzi finanziari necessari per eseguirle, e di impostare metodi di gestione che permettano di fare, di quelle risorse, l'uso economicamente più valido.
E' ovvio che dentro quella cabina di regia, per ragionare assieme, dovranno sedere, accanto al Governo centrale, i rappresentanti di tutti i livelli di governo locale: dai comuni, che hanno nel nostro Paese, e nella ricca storia delle sue cento città, la più antica legittimazione ed esperienza di governo, alle Province e alle Regioni.
Il nostro nascente "federalismo solidale" si propone di dare, e potrà dare, ricchi frutti, a cominciare da un più diretto rapporto operativo fra i problemi, e le istituzioni e amministrazioni che quei problemi debbono affrontare e risolvere; consentendo anche un più immediato controllo dei cittadini sulle decisioni delle autorità di governo.
Ma anche le difficoltà e i rischi non vanno minimizzati: rischi di confusione nella definizione e attribuzione dei poteri alle autorità di governo, del centro o della periferia; rischi di un duplicarsi delle competenze, degli interventi, delle burocrazie.
E ancora, a livello operativo, gli stessi uffici esecutivi locali debbono acquisire nuove capacità, all'altezza delle funzioni aggiuntive. Conciliare la costruzione della modificata struttura istituzionale con il buongoverno, o come qui è stato detto, la "sussidiarietà" con la "governance", è una grande sfida a tutta la classe dirigente italiana, a tutte le forze politiche.
Questa battaglia ha importanza cruciale per la crescita della nostra democrazia, per una maggiore fiducia fra cittadini e pubbliche amministrazioni. Ho l'impressione che i mass media, e lo stesso dibattito politico di cui essi sono lo specchio, stiano appena incominciando a rendersi conto del fatto che questo sarà tema centrale della nostra storia nazionale in questo periodo, accanto all'altra grande sfida, che tanto mi sta a cuore, che è la crescita dell'Unione Europea.
Come accade in democrazia, la opportunità, ed anzi la necessità della riforma istituzionale, è stata proposta in modi diversi, a prima vista anche conflittuali, dalle diverse parti politiche, partiti e movimenti. Ma la Democrazia, come la Ragione, ha le sue astuzie. Consente che emergano tutti gli impulsi presenti e magari nascosti nella società. Dando ad essi piena libertà di esprimersi e confrontarsi, le istituzioni democratiche si mettono in condizione di elaborarli, di dare loro una forma compiuta ed accettabile, di distinguere il grano dal loglio.
Imboccando la via della riforma delle istituzioni, noi ci siamo dati obiettivi molto ambiziosi. Sappiamo di affrontare una battaglia difficile. Essa sarà vinta soltanto se sapremo mettere da parte improduttivi e spesso dannosi eccessi polemici, che prevalgono talvolta nel rapporto tra le diverse parti politiche, così come nelle relazioni fra i vari livelli di potere locale.
Nella democrazia, le istituzioni crescono, si affermano unicamente se vivono la propria vita nell'autonomia, quale è definita, per ciascuna di esse, dalla Costituzione, dalle leggi, dagli statuti.
Talvolta sembra si dimentichino i principi guida del nostro vivere insieme in questa Repubblica, maturata dalla Storia, voluta dal popolo. Ricordiamo quelli fondamentali.
Cardine delle moderne democrazie è il principio della divisione dei poteri, accolto e formulato, in modo esemplare, nella nostra Costituzione repubblicana; è quindi, dovere di tutti rispettare il limite delle proprie competenze.
Titolare della funzione legislativa è il Parlamento; spetta ai Parlamentari, al Governo e al Popolo l'iniziativa delle leggi; compete al Parlamento la facoltà di discuterle e di approvarle.
Spetta, in via esclusiva, al supremo organo di garanzia, e cioè alla Corte costituzionale, il giudizio sulle controversie relative alla legittimità costituzionale delle leggi, nonché la decisione dei conflitti di attribuzione tra i poteri dello Stato.
Appartiene unicamente alla Magistratura la funzione giurisdizionale, che si esercita interpretando e applicando la legge. L'autonomia e l'indipendenza della Magistratura costituiscono valori intangibili, consacrati come tali nella nostra Carta Costituzionale, che vuole i giudici soggetti soltanto alla legge. Le sentenze si pronunciano nelle sedi giudiziarie e si riformano, quando ne ricorrano i presupposti, nel giudizio di appello e in quello spettante alla Cassazione. Per ogni altro tipo di controversia il nostro ordinamento offre, con larghezza di rimedi, appropriate sedi istituzionali di intervento.
La giustizia è il valore fondante di ogni società. E' dovere di tutti adoperarsi perché prevalga sempre lo spirito di collaborazione istituzionale, così da superare le difficoltà e risolvere i problemi.
Questi sono i grandi principi che i Padri della Repubblica, animati da una sete di democrazia che i due decenni di dittatura avevano vieppiù rafforzato, ci hanno lasciato in eredità; avendo essi stessi ricevuto, dalle generazioni di statisti che fecero, col Risorgimento, l'Italia unita, una eguale fondamentale eredità, ancor oggi ben presente nel nostro spirito.
In queste giornate piemontesi tutto ciò si è ripresentato con forza al mio animo. E alcune considerazioni me le hanno suggerite alcune significative circostanze locali: come l'apprendere che proprio a Novara eccelle, tra i pubblici servizi, l'amministrazione della giustizia, che fa sì che il numero delle cause pendenti in rapporto alla popolazione sia tra i più bassi d'Italia. Me ne compiaccio. Questo è un esempio per tutti.
E' tempo di concludere: voglio lasciarvi con un messaggio di fiducia. In questi due anni e mezzo ho visitato tante nostre città, e ormai quasi tutte le nostre Regioni. La conclusione che ne traggo concorda pienamente con un giudizio che ho ascoltato, proprio qui a Novara, da persona di grande esperienza e autorevolezza morale: l'Italia, vista dal basso, presenta realtà positive straordinarie.
Nelle nostre cento città trova espressione viva una cultura di governo antica, una coesione di fondo che è più forte delle pur naturali divergenze di parte. Non siamo bravi soltanto a litigare; lo abbiamo dimostrato in tutti i momenti difficili. Certo, dobbiamo far crescere la nostra cultura di governo, la nostra religione della cosa pubblica, insieme con il nostro amore per l'Italia. Sono avanzamenti che conseguono naturalmente, quando si opera con chiarezza di obiettivi, con determinazione e impegno, con onestà di intenti.

Vi auguro pieno successo nella realizzazione dei progetti innovativi di cui mi avete parlato; cambieranno sicuramente ancora in meglio la vostra vita. E vi ringrazio ancora per la vostra accoglienza.

Messaggio di fine anno del Presidente della Repubblica Carlo Azeglio Ciampi agli italiani
Palazzo del Quirinale 
31 dicembre 2001

Care Italiane, cari Italiani,

eccomi giunto al mio terzo appuntamento di fine anno con voi. Voglio anzitutto rivolgervi un augurio sincero di buon anno: un augurio a voi che vivete in Patria, e a tutte le comunità di Italiani all'estero, che come noi hanno nel cuore l'Italia.
Il mio pensiero augurale va in particolar modo agli Italiani d'Argentina, e all'Argentina in crisi: possa questo grande Paese, che sentiamo a noi così vicino, ritrovare presto la strada della serenità e del progresso.
Quando ho cominciato a pensare a ciò che volevo dirvi, mi sono subito venuti alla mente due eventi, di natura e di significato opposti.
Uno sta per compiersi: fra poche ore, in dodici Paesi dell'Unione Europea, comincerà a circolare la stessa e unica moneta, l'euro. Stiamo per dire addio alla lira, con nostalgia, nel ricordo soprattutto di quanto ha significato per l'unità d'Italia dalla sua nascita nel 1862, allorché sostituì le diverse monete che circolavano negli stati italiani pre-unitari. Fu uno strumento, un vincolo dell'unità d'Italia.
Ora nasce l'euro. E' la prima volta nella storia che, per libera scelta, non per imposizione a seguito di conquiste territoriali o di eventi straordinari, un così numeroso gruppo di Paesi, nei quali vivono oltre 300 milioni di persone, si dà una moneta unica. Al di là di ogni considerazione economica, è un grande segno di pace; è la prova concreta, definitiva, dell'impegno solenne assunto dai popoli europei di vivere insieme.

L'altro evento che ho nella mente è fissato in un'immagine tragica: i due aerei dirottati e fatti esplodere contro le torri gemelle di New York; i grattacieli che crollano seppellendo migliaia di innocenti.

Un atto di barbaro terrorismo. E' un'immagine che non dimenticheremo, che non dobbiamo dimenticare. Ma non deve diventare il nostro incubo; ci deve tener sempre vigili nel difendere la civiltà.
Quel drammatico 11 settembre - l'aggressione crudele a un Paese amico, gli Stati Uniti d'America, dove vivono milioni di Italiani o discendenti di Italiani che hanno contribuito a farlo grande col loro lavoro - ha riportato di colpo al nostro orizzonte lo spettro della guerra.
Nell'animo di un uomo della mia generazione, la parola guerra fa riaffiorare, molti ricordi. A cominciare dall'estate del 1939: lo scoppio della seconda guerra mondiale. Vissi quell'estate, insieme con giovani di tanti Paesi d'Europa, all'università di Bonn in Germania. Studiavamo il tedesco. A me doveva servire - avevo diciannove anni - per approfondire la conoscenza della filologia classica, la disciplina che avevo scelto.
La mattina, giovani coetanei, francesi, italiani, belgi, inglesi, frequentavamo l'Università. Nel pomeriggio ci si ritrovava sulle rive del Reno, anche con amici tedeschi. Parlavamo, con un misto di incredulità e di turbamento, con la spensieratezza dei vent'anni, della tempesta che stava per scoppiare sulle nostre teste, che avrebbe potuto portarci a combattere gli uni contro gli altri. E accadde l'irreparabile.
Coloro che ebbero la fortuna di sopravvivere - e non dimenticheremo mai i volti dei compagni caduti nella giovinezza - fecero nei loro cuori un giuramento: mai più guerre tra noi. Nei nostri animi si accese una passione che non si è più spenta. E' la passione che ha generato l'Unione Europea.

Alla base del suo successo sta il principio che ispirò la prima creazione comunitaria, la Comunità del Carbone e dell'Acciaio: mettere in comune, anziché spartire. Allora furono messi in comune il carbone e l'acciaio: ora, con l'euro, la moneta. Si rinuncia a parti di sovranità nazionale, per acquisire insieme una nuova sovranità, la capacità di governare insieme il nostro destino comune.
Fatto l'euro, l'integrazione europea andrà avanti. Integrazione, a qual fine? Per contare di più. Le vicende che viviamo ci dicono che nel mondo c'è più bisogno d'Europa.
L'Europa unita è già oggi, ma deve diventare ancor più in avvenire, una grande forza di pace, per sé e per tutti i popoli. Per esserlo, l'Unione Europea deve trasformarsi in un soggetto politico unitario. Deve poter parlare con una sola voce sui grandi problemi. Deve operare per la crescita di un sistema di istituzioni di governo mondiale.
In questi ultimi anni Europei, Americani, Russi abbiamo lavorato insieme nei Balcani, dove odi insensati avevano fatto esplodere conflitti, creando una minaccia gravissima per tutti. C'erano stati massacri, deportazioni di interi popoli.
Per porre fine a quelle tragedie, per proteggere i perseguitati, per permettere loro di ritornare alle loro case, non esitammo a impiegare le nostre Forze Armate. Non c'era altra scelta.
Possiamo essere orgogliosi di ciò che hanno fatto e fanno, in Albania, in Bosnia, nel Kosovo, in Macedonia, in Eritrea, i nostri ragazzi in uniforme, e i nostri volontari civili, impegnati in opere a favore dei profughi, dei più deboli.
Siamo orgogliosi dello spirito con cui gli uni e gli altri hanno svolto e svolgono il loro compito, riuscendo a farsi stimare perché sono portatori di pace.
Lo sono anche le unità ora destinate all'Afghanistan, impegnate nel quadro di una missione internazionale in un compito difficile, ma necessario: aiutare a ricostruire uno Stato nella legalità. A tutti i nostri militari e volontari nel mondo va il mio fervido augurio.
Oggi, dopo l'11 settembre, non dobbiamo esitare a combattere un nemico particolarmente insidioso, una rete terroristica internazionale, ispirata da un fanatismo irrazionale.
Questa lotta non giungerà al pieno successo, se affidata soltanto alle armi. E' necessario il sostegno concorde dei popoli. Essi chiedono una maggiore giustizia, per ridurre le enormi disuguaglianze che caratterizzano la società moderna.
Il progresso, la cosiddetta globalizzazione, hanno avvicinato l'umanità, nel tempo e nello spazio. Il confronto fra le condizioni di vita dei popoli ricchi, e di quelli privi dei beni essenziali per la sopravvivenza, si è fatto intollerabile.
Se guardiamo la Terra dallo spazio, con i nostri astronauti, ci sentiamo padroni del mondo. Ma la televisione ci porta ogni giorno immagini, che ci sconvolgono, di guerra, di fame, di malattie.
E' necessario mobilitare tutte le nostre risorse per eliminare la miseria, fonte di disperazione, terreno di coltura della violenza; così come per salvaguardare l'ambiente, nell'interesse dell'intero genere umano.
Oggi abbiamo i mezzi per farlo, dobbiamo e possiamo farlo.
L'Europa propone al mondo il principio del dialogo: a cominciare da quello con il mondo islamico, che ci è così vicino, sull'altra sponda del Mediterraneo.
E' necessario per il bene comune che si parlino, in spirito di amicizia e di tolleranza reciproca, tutte le nazioni della terra.
Nel Medio Oriente, vi è una disperata necessità di dialogo fra Israele e l'Autorità Nazionale Palestinese: senza dialogo, come si può sperare di porre fine alla cieca spirale di sangue che lascia i popoli senza un futuro?
Toccano i nostri cuori le parole che il Papa rivolge all'umanità. Egli ha invitato tutti "a mobilitare le migliori energie, perché l'amore prevalga sull'odio, la pace sulla guerra, la verità sulla menzogna, il perdono sulla vendetta".
Al Santo Padre invio il mio saluto grato e augurale per il nuovo anno. Insieme con lui respingiamo ogni idea di una guerra di religione. Una siffatta guerra non c'è e non ci sarà; ripugna alle nostre coscienze, contraddice il fondamentale principio che è il rispetto dei diritti di ogni essere umano.
Vengo all'Italia. L'amore della libertà, la volontà di dialogo, sono i principi ai quali si ispira l'idea di Stato che i padri della nostra Repubblica hanno disegnato quando hanno scritto insieme, pur divisi com'erano da dissensi politici, il testo della nostra Costituzione.
La loro ispirazione veniva da lontano, dalla nostra identità di popolo, come l'avevano costruita secoli e millenni di una grande storia, che ha visto sempre l'Italia all'avanguardia della civiltà.
Nei due anni e mezzo trascorsi dalla mia elezione ho compiuto un primo viaggio in Italia. Ne ho visitato oramai quasi tutte le regioni. Continuerò, di Provincia in Provincia.
E' un viaggio bellissimo: ne traggo vigore, fiducia, orgoglio sempre più forte di essere italiano. Ovunque avverto, nella ricchezza delle diversità delle nostre contrade, quel "sapore d'Italia" che viaggiatori del presente e del passato hanno sempre avvertito, che è natura, arte, lingua, cultura, modo di vita.
Le radici dell'italianità sono antiche. E' antica la nostra nazione. Ma le origini del nostro Stato sono assai più vicine. Risalgono all'inizio dell'Ottocento, allorché uno stuolo di uomini di pensiero, poeti, letterati, filosofi, economisti, mossi da un grande amore per l'Italia, animati da un profondo senso etico, da alti ideali e principi, diventarono anche uomini d'azione, e uomini di stato.
Quel movimento si pose chiari obiettivi: libertà; unità; indipendenza della Patria, dell'Italia. Si diffuse e fu vissuto con intensa passione civile. Si nutrì della consapevolezza delle radici profonde della nostra storia, della nostra civiltà. Non a caso fu chiamato Risorgimento. L'Inno di Mameli divenne l'inno della nazione italiana, l'inno del risveglio di un popolo.
I grandi del Risorgimento non fecero sogni di conquista. Sognarono l'unità e la libertà d'Italia, e l'indipendenza di tutti i popoli.
Vi è continuità fra gli ideali del Risorgimento e la Costituzione Repubblicana, che l'Italia si è data dopo avere riconquistato la libertà con la Resistenza. Così come vi è continuità con la costruzione di un'Unione Europea che sia una Federazione di Stati-Nazione.
Sono imprese grandi. Con esse noi, eredi dei padri fondatori dell'Italia e dell'Europa, dobbiamo confrontarci. L'Italia è sempre stata ed intende rimanere all'avanguardia nell'integrazione europea.
Non possiamo sfuggire alle sfide che la storia del Ventunesimo Secolo ci propone.
Per preparare le nuove generazioni ad affrontarle bene, accanto alla famiglia, che è l'istituzione base della nostra società, deve operare una scuola capace di svolgere, con rinnovato impegno, il suo ruolo insostituibile di servizio pubblico: una scuola volta a formare i giovani, a prepararli ad assolvere responsabilmente i loro compiti di cittadini, e a favorire il loro inserimento, operoso e creativo, in una società che cambia ed avanza con tempi sempre più rapidi.
Ci guidano alcuni principi, che uniscono gli Italiani, al di là delle diversità d'idee politiche.
Siamo una democrazia parlamentare. Chi ha avuto la maggioranza, abbia modo, governando, di dimostrare quanto vale, quanto sa fare per il progresso del nostro popolo. Chi è minoranza eserciti con impegno e responsabilità il compito indispensabile dell'opposizione: di controllo, di critica, di proposta.
Il dialogo fra le due parti, per essere costruttivo, presuppone che nella maggioranza la disponibilità all'ascolto, attento e aperto, della voce dell'opposizione, prevalga sulla tentazione di affidarsi sbrigativamente al rapporto di forza parlamentare; e che nell'opposizione la consapevolezza del diritto del Governo di portare avanti il proprio programma prevalga sulla tentazione del ricorso sistematico all'ostruzionismo.
Una democrazia funziona bene se ciascuna istituzione esercita il proprio compito rispettando i limiti delle proprie competenze.
La separazione dei poteri, il giudizio della Corte costituzionale sulla costituzionalità delle leggi, la soggezione dei giudici esclusivamente alla legge, la neutralità e l'imparzialità delle Pubbliche Amministrazioni, garantiscono la libertà di tutti i cittadini.
Il passaggio di funzioni dal governo centrale alle autorità di governo regionali e locali avvicina le istituzioni ai cittadini, valorizzando le autonomie. Questo passaggio deve avvenire razionalmente, al fine di rafforzare, non indebolire, l'unità nazionale.
La Repubblica è una e indivisibile.
Nel nostro ordinamento, il Presidente della Repubblica non ha, fra i suoi compiti, quello di governare. Egli rappresenta l'unità nazionale; vigila ed opera perché siano rispettati i principi costituzionali; ha il diritto-dovere di consigliare.
Avverto tutta la responsabilità di rappresentarvi. Come guida, ho la Costituzione; le nostre tradizioni democratiche; il giuramento prestato dinanzi ai rappresentanti eletti della Nazione; la mia coscienza.

Cari Italiani, care Italiane,
gli innumerevoli incontri che ho avuto con voi, in Italia e all'estero, mi danno fiducia, anche in un momento per tanti aspetti difficile per tutti.
Ho fiducia nell'Italia. Ho fiducia nel popolo italiano. Ho fiducia nelle istituzioni che ci siamo liberamente date. E ho fiducia nell'Europa, la nostra nuova Patria più grande, che stiamo costruendo.
Ai giovani rivolgo un augurio: continuate a sognare, a guardare lontano. E' un'abitudine che, dopo 81 anni, non ho ancora perduto. Se siete convinti di avere un'idea giusta, per migliorare il mondo in cui vivete, perseguitene la realizzazione, con tenacia, sempre nel rispetto delle libertà di tutti. Tanti nostri sogni impossibili si sono avverati. Così sarà dei vostri.
A voi tutti, ovunque vi troviate, in Italia o nel mondo, auguro di nuovo, con tutto il cuore - e all'augurio si unisce mia moglie - un buon 2002.

Intervento del Presidente della Repubblica Carlo Azeglio Ciampi a Genova, in occasione della visita alla sede del quotidiano "Il Secolo XIX"
Genova
08 febbraio 2002

Vi ringrazio per le parole gentili che mi avete rivolto. Ho visitato con piacere la nuova redazione di questo antico giornale che, con la sua testata ottocentesca, testimonia la storia di una grande città del Mediterraneo, di una Regione dalla natura aspra e straordinariamente bella, abitata da una gente tenace, coraggiosa e insieme prudente.
Il "Secolo XIX" è uno dei grandi giornali regionali che hanno accompagnato la crescita della nostra comunità, dal Risorgimento a oggi, in una società che gradualmente imparava a vivere i diritti civili conquistati con l'indipendenza e con l'unificazione. E stamani ho visitato, con grande commozione, la casa Mazziniana.
I grandi giornali regionali hanno favorito il formarsi di "opinioni pubbliche" che hanno alimentato e animato la vita nazionale.
Ho appreso, tra l'altro, che il "Secolo XIX" è stato uno dei primi giornali a imboccare con decisione la strada delle "notizie", anche dell'ultima ora, abbandonando il modello della gazzetta ottocentesca, fatta e pensata per élite ristrette.
Nel vostro caso - e il dottor Perrone lo ha ricordato - il "Secolo XIX" è legato alla storia industriale di queste terre, anche nella famiglia di imprenditori che ne sono gli azionisti da quattro generazioni.
Più di recente, questo giornale ha saputo accompagnare la città di Genova nel difficile, lungo percorso che l'ha condotta fuori dalla crisi della grande impresa siderurgica e delle partecipazioni statali. Oggi Genova, la sua classe dirigente, la sua cultura possono guardare a un futuro che si fonda su una forza antica, il porto, sulle nuove tecnologie e su una straordinaria capacità di produrre conoscenza.
Il "Secolo XIX" non è solo il giornale di Genova, ma della Liguria intera.
Sfogliando le vostre pagine di cronaca emerge come l'Italia delle città, dei paesi, dei sistemi locali si fondi su una complessità di tradizioni e di vocazioni e come abbia bisogno, per esprimersi compiutamente, del concorso di tutte le autonomie: comuni, province, regioni.
L'evoluzione costituzionale in Italia di un sistema che dà più spazio e più poteri ai Comuni, alle Province o alle Regioni, accresce anche la responsabilità dei grandi organi d'informazione locali, come è appunto il "Secolo XIX", al fine di assicurare, al più alto livello, quella pluralità dell'informazione che è da sempre condizione indispensabile per il buon funzionamento della democrazia. Lo stesso - quello che dico per la stampa - vale per le trasmissioni televisive locali, la cui importanza appare crescente.
La pluralità e l'alta professionalità dell'informazione, l'accesso equilibrato ai mezzi di comunicazione di massa di tutte le componenti della vita politica e sociale del Paese, la disponibilità di spazi adeguati per voci culturalmente rilevanti e indipendenti dalle forze politiche e dalle autorità di governo, sono non meno importanti a livello locale, per garantire la buona salute della democrazia, di quanto lo siano, oggi come sempre, a livello nazionale.
Non c'è una democrazia sana se non c'è pluralismo dell'informazione, sia nella carta stampata, sia nel sistema radiotelevisivo.
Dalla nostra opinione pubblica emerge una crescente domanda e di cultura e di informazione.
Deve potere trovare risposte adeguate.
In questa direzione, un ruolo centrale lo ha il servizio pubblico radiotelevisivo. Ce lo ricorda il Trattato di Amsterdam dell'Unione Europea, che in un protocollo dedicato a questo tema così recita: "Il sistema di radiodiffusione pubblica negli Stati membri è direttamente collegato alle esigenze democratiche, sociali e culturali di ogni società, nonché all'esigenza di preservare il pluralismo dei mezzi di comunicazione".
Grazie della affettuosa accoglienza e buon lavoro.

Incontro del Presidente della Repubblica Carlo Azeglio Ciampi, in visita a Livorno, con la direzione e i redattori del quotidiano "Il Tirreno"
Livorno
15 febbraio 2002

Grazie Dottor Caracciolo, grazie Direttore per le parole di benvenuto che avete voluto rivolgermi.
Non è retorica dire che per me ogni visita a Livorno riserva particolari emozioni e commozioni E la visita alla sede de "Il Tirreno" non può non riportarmi a Carlo Ciampi, cittadino di Livorno, lettore di quello che è sempre stato il giornale principale della città: "Il Telegrafo" e "Il Tirreno".
Non mi addentro nella storia delle successioni delle testate che è piuttosto complessa, al di là di quelle che sono le successioni patrimoniali. Ma non c'è dubbio che questo giornale - che affonda le sue radici nel Risorgimento e il cui fondatore è stato un garibaldino (mi riferisco al "Telegrafo") - abbia mantenuto viva la tradizionale importanza dell'informazione locale, che è fondamentale per la vita di un Paese.
Ricordo gli articoli di fondo del "Telegrafo", quando era direttore Giovanni Ansaldo. Ricordo bene - nella Livorno distrutta dove tornai dal servizio militare nell'ottobre '44 - la prima uscita del "Tirreno" nel gennaio 1945, di Atos Gastone Banti.
Ritornando con la memoria ad un passato ormai lontano, quando per motivi di lavoro lasciai Livorno, mi torna in mente il periodo forse più difficile che ha attraversato il giornale, quello della vita del "Telegrafo", fino alla recente, ma ormai non più recentissima, nuova realtà del "Tirreno". Realtà caratterizzata da una continuità che non è mai mancata e che ne fa un giornale che si trova oggi a svolgere un ruolo ancora incisivo nell'informazione e nella formazione della pubblica opinione a Livorno e ormai in tutta la Toscana.
Ritengo fondamentale l'esistenza degli organi di stampa locali, perché senza togliere niente a quelli nazionali, la dimensione locale - per fortuna così diversificata e così ricca nel nostro Paese - deve essere conservata e consolidata, per rendere più forte e più puro proprio il sentimento di unità italiana e di appartenenza all'Unione Europea. Le realtà locali infatti sono la nostra principale forza e quindi "Il Tirreno", con la sua attività, dà un contributo importante a tutto questo.
Stiamo andando verso una Europa sempre più unita. Anche al convegno su "Livorno Euromediterranea", la città labronica ha confermato di essere una città aperta, non solo perché proiettata sul mare, ma perché dal mare essa ha sempre trovato motivo per consolidare e rafforzare questa sua caratteristica di apertura alle genti e di apertura alle idee.
Andiamo verso l'Europa e questa Europa è ormai sentita dalla gente, è viva nella gente. E lo ha dimostrato in queste settimane quello che considero un referendum sull'Europa: l'introduzione dell'euro. Non è stata solo una prova della moneta unica: è stato un referendum di straordinaria importanza. Tutto ci si poteva attendere fuorché un'adesione cosi piena e cosi immediata dei cittadini di dodici paesi, che hanno rinunciato alla propria moneta - simbolo e sostanza anche di sovranità nazionale - per la moneta europea, superando anche quelle difficoltà materiali del cambio e del modo di contare il nostro denaro. Ecco, questo è stato uno straordinario referendum che dimostra che ormai i cittadini di questi paesi sono molto più maturi e molto più convinti che si debba andare avanti verso un'unione Europea, più di quanto poi gli stessi governanti potessero credere.
In questo edificio - che ho visto costruire negli anni Trenta e nel quale ho conosciuto molti giornalisti e tipografi che qui hanno lavorato per far sentire la voce delle realtà locali della Toscana - sono contento di tornarvi come livornese, ma soprattutto rappresenta l'occasione per confermarvi l'importanza che anche il Presidente della Repubblica pone nella stampa e nella informazione. In particolar modo nella diversità della presentazione dell'informazione, che trova nella stampa locale un elemento e una componente fondamentale.

Intervento del Presidente della Repubblica Carlo Azeglio Ciampi in occasione dell'incontro con i vincitori del Concorso nazionale per le scuole "I giovani, l'integrazione europea e l'euro"
Palazzo del Quirinale
18 febbraio 2002

Onorevole Ministro,
Onorevole Sottosegretario,
Cari studenti e cari Professori,
sono lieto di condividere con Voi un momento nel quale celebriamo un passaggio storico: ne dobbiamo essere consapevoli ed orgogliosi come italiani e come europei.
Sapete che, con l'adozione della Carta dei Diritti Fondamentali e, successivamente, con l'entrata in circolazione dell'euro, l'Unione Europea ha compiuto un altro passo importante verso la sua unità.
La carta dei Diritti Fondamentali - e mi compiaccio con il Ministro per averne facilitato la diffusione - scaturisce dalla Convenzione dei diritti dell'uomo del 1950 che arricchisce di contenuti più ampi suggeriti dell'evoluzione della società. L'iniziativa ha posto all'attenzione degli europei un sistema di valori integrato, ne ha fatto un elemento saliente dell'identità e quindi della cittadinanza europea, collocando i valori fondamentali della nostra cultura al centro della costruzione dell'Europa.
L'introduzione materiale dell'euro, che abbiamo vissuto in queste ultime settimane, si è rivelata un successo superiore ad ogni aspettativa.
Illumina il sentimento della popolazione europea. Accettando con tale spontaneità, facilità e fiducia la nuova moneta, i cittadini dei 12 Paesi hanno espresso non solo la loro approvazione per la riforma monetaria, ma anche volontà ed attesa per ulteriori progressi verso l'integrazione.
Con la creazione della moneta unica, gestita da una istituzione europea e federale - la Banca Centrale Europea - abbiamo puntato alto. Dobbiamo ora portare a compimento con determinazione l'opera avviata.
Mai come adesso la collaborazione internazionale incalza ed è decisiva per il futuro di tutti noi. Sapete quali vicende drammatiche viviamo ancora in tante parti del mondo, anche non lontane da noi.

Il Medio Oriente, i Balcani, la lotta al terrorismo, il finanziamento allo sviluppo dei Paesi poveri, lo sviluppo sostenibile esigono chiarezza d'intenti e una voce autorevole nelle istanze internazionali.
Il richiamo sempre più forte alla presenza dell'Europa non può limitarsi, non deve limitarsi ad invocazioni retoriche. E dobbiamo essere consapevoli che le decisioni - e spesso sono decisioni anche le non decisioni - verranno prese, e il mondo andrà avanti anche senza l'Europa. Ma dobbiamo domandarci come andrà avanti e cosa dobbiamo fare noi perché vada avanti nel modo migliore. Occorre quindi attrezzarsi, nella tenacia del lavoro quotidiano, per essere presenti con autorevolezza ed in spirito di concordia. Sin d'ora, in attesa degli auspicati ulteriori avanzamenti istituzionali, possiamo e dobbiamo utilizzare appieno la figura dell'Alto Rappresentante per la politica estera.

Cari studenti,
la vostra generazione vive ormai in un'Europa non più tormentata da distruttivi nazionalismi, dove si circola liberamente senza frontiere e dove la sovranità monetaria viene condivisa. Quando vi incontro non posso non fare il confronto con quella che fu la realtà che visse la mia generazione, che alla vostra età si trovò a vivere fra due terribili guerre mondiali.
Mi hanno colpito le parole di un autorevole Ambasciatore extraeuropeo - destinato a Roma a rappresentare il suo paese - che mi ha detto di avvertire l'emozione di essere testimone in Europa della nascita di una nuova, grande nazione.
Spetta adesso a noi consolidare questo successo, sapendo che la crescente confluenza di interessi nazionali in interessi autenticamente europei, non esclude che rimangano interessi specifici propri a ciascun Paese.
L'Unione Europea potrà parlare con una voce se tutti guarderemo all'Europa non come una controparte negoziale ma come un bene comune che deve trascendere frontiere e schieramenti nazionali.
Solo una prospettiva ed un sentire autenticamente unitari garantiranno pace, libertà, progresso: questo è il tratto fondamentale della nuova cittadinanza europea che si va formando.
La Convenzione Europea - che poi dovrà essere seguita dalla Conferenza e come ci auguriamo da una nuova realtà istituzionale - in procinto di iniziare alla fine del mese i suoi lavori è un fondamentale momento per rafforzare la soggettività internazionale e l'autorevolezza dell'Unione Europea; indica in tutti noi la consapevolezza della necessità e la volontà di far accompagnare l'allargamento ad altri paesi europei con il consolidamento delle istituzioni.
L'Unione Europea richiede una netta complementarità fra nazioni ed Europa: questa va ricercata attraverso la combinazione sapiente ed armonica di istituzioni federali, quali la Banca Centrale Europea, e di tipo confederale.
Già nell'Ottocento i Padri del Risorgimento lo avevano capito, e lo ricorda Federico Chabod, in una sua bella pagina "quali che fossero le differenze fra Mazzini e Cattaneo, Mazzini e Cavour, c'era, in tutti, il senso, oltre che dell'individualità (la nazione), dell'universalità (l'umanità, più precisamente ancora l'Europa): di guisa che l'espandersi dell'individualità trovava un suo naturale, immediato limite nell'interesse degli altri e in quello generale dell'Europa".
Di fatto, la sola Europa immaginabile è un'Europa dotata di una forte identità politica, sorretta da un'ampia legittimità democratica, portatrice di un impegno irreversibile, capace di perseguire, attraverso istituzioni autorevoli ed efficienti, obiettivi condivisi.
Voglio concludere con un appello a tutti voi, cari studenti: che l'apporto vostro e dei vostri insegnanti sia conferma convinta e concreta che l'istruzione è strumento essenziale per rafforzare la coesione fra i cittadini e per difendere l'originalità del modello europeo in una comunità internazionale globalizzata.
Sono convinto che questo appello sarà da voi tradotto in realtà. Ricordo ancora che l'anno scorso rivolsi a voi un altro appello, nel giorno dell'apertura dell'anno scolastico, in occasione dell'incontro al Vittoriano: vi invitai ad offrire la vostra collaborazione per rendere facile e scorrevole il cambio della moneta.
Abbiamo constatato che è stato un successo al di là di ogni aspettativa. Se questo è avvenuto, lo si deve al fatto che in ogni casa, in ogni famiglia il vostro modo di sentire il futuro e di affrontare con fiducia e con entusiasmo l'innovazione - avvertita come apportatrice di progresso - ha costituito un contributo fondamentale.

Incontro del Presidente della Repubblica Carlo Azeglio Ciampi, in visita di Stato in Sud Africa, con la comunità italiana
Johannesburg – (Circolo Italiano)
15 marzo 2002

Cari connazionali,
le parole che ho ascoltato attraversano il tempo e lo spazio. Qui tra di Voi, una volta di più, mi accorgo che ci accompagnano sempre i legami che ci uniscono come Nazione, che ci danno un'identità di cui andiamo orgogliosi.
Poco meno di tre anni orsono, iniziai il mio discorso inaugurale in Parlamento, ricordando gli Italiani all'estero come parte integrante della Nazione. Da Presidente della Repubblica ho toccato questa realtà con mano, ripetutamente. Ho visitato le nostre comunità in Europa e oltre oceano; ho ripercorso gli itinerari del sacrificio dei caduti e dei prigionieri di guerra, a El Alamein, a Cefalonia, nella foresta di Tambov, stamane a Zonderwater; ho incontrato i Vostri rappresentanti a Roma; ho avuto da connazionali all'estero infinite testimonianze di partecipazione, di attaccamento, di orgoglio e di unità. I vincoli di sangue, di lingua, di affetti, sono forti e vivi: si perpetuano e rinnovano attraverso le generazioni.
Il meglio dell'Italia, la famiglia, la solidarietà, la creatività, la laboriosità, lo spirito associativo, prospera fra gli Italiani all'estero e ne fa avamposti di civiltà e cultura nel mondo. La nazione italiana non conosce confini territoriali. Nelle nostre comunità all'estero si ritrovano gli stessi ideali, la forza di un'identità unica e la ricchezza del mosaico regionale. E' questo patrimonio che ci accompagna ovunque, è questa la chiave del successo professionale e sociale degli Italiani all'estero, è questo il contributo che essi danno ai paesi e alle società che li accolgono e delle quali diventano componenti vitali e dinamiche. In qualsiasi parte del mondo vi sia stata emigrazione storica o presenza recente, gli Italiani si sono guadagnati e si guadagnano rispetto e ammirazione.
Il Sud Africa non fa eccezione. I commenti che ho raccolto nei giorni scorsi dal Presidente Mbeki e da altre autorità, ancor più i sentimenti che si esprimono attraverso la Vostra presenza, testimoniano di una comunità saldamente integrata in questa nazione, di una presenza operosa che ha messo radici nel suo tessuto produttivo e culturale, di un'originale capacità di contribuire alla costruzione del Sud Africa contemporaneo.
Il successo del Sud Africa democratico, emerso pacificamente dall'aparheid è un esempio per l'Africa ma anche per tante altre regioni, anche in Europa, e per i paesi lacerati da conflitti intestini e rivalità etniche. Il miracolo della riconciliazione e dell'abbattimento delle barriere razziali deve ora essere consolidato nell'economia, nella società e nelle condizioni di vita. E' una grande sfida per tutti i sudafricani. La comunità italiana può non solo contribuire, insieme a tutte le altre componenti della nazione sudafricana, ma svolgere un ruolo originale grazie proprio ai caratteri che Vi distinguono: iniziativa, coesione familiare, equilibrio, concretezza, posizione civile, umanità.
Con questa mia visita, la prima visita di Stato del Presidente della Repubblica italiana in Sud Africa, ho voluto trasmettere al governo e alla società sudafricana un messaggio e una testimonianza di solidarietà dell'Italia, dell'Europa e del mondo industrializzato.
Vorrei indicare tre direttrici principali verso le quali orientare questo impegno. Innanzitutto, i canali tradizionali delle iniziative a favore degli Italiani all'estero, attraverso la capillare rete consolare in Sud Africa e le istituzioni rappresentative della comunità: Comites e Consiglio Nazionale degli Italiani all'Estero. Ho incontrato il Comites di Cape Town. La legge definitivamente approvata dal Parlamento italiano lo scorso dicembre Vi consentirà una diretta rappresentanza nella prossima Legislatura. Sono molto lieto che una lunga aspirazione, un diritto costituzionalmente riconosciuto a tutti i cittadini, sia finalmente diventata realtà.
In secondo luogo, ritengo si debba puntare sull'informazione, sull'insegnamento della lingua italiana e sulla cultura sia con iniziative italiane in Sud Africa, sia con scambi giovanili e messa a disposizione di borse di studio. Oggi RAI International sta studiando con le controparti locali un accordo che migliora il palinsesto dei programmi e ne facilita l'accesso a orari più convenienti alle esigenze del pubblico sudafricano. Infine, occorre utilizzare la rivoluzione informatica che annulla le distanze. E' oggi disponibile un veicolo potente di collegamento fra l'Italia e le comunità all'estero. E' un potenziale ancora da sfruttare; sta anche a Voi essere propositivi.
Il legame della cultura è fondamentale: forgia l'italianità più di ogni altro fattore. Questa consapevolezza si coltiva mantenendo vivi i rapporti con l'Italia e contribuendovi attivamente. Le comunità italiane all'estero possono arricchire la cultura italiana di spunti vitali e innovativi: penso alle arti figurative, alla musica, alla produzione per il piccolo e grande schermo.
Questa mia visita si è svolta nel significativo contesto di un voluto impegno italiano in questo paese, specificamente in due direzioni: collaborazione scientifica e tecnologica; investimenti e scambi commerciali. A Cape Town, in mia presenza, al termine di un Seminario fra Polo di Trieste e controparti sudafricane, è stato firmato un accordo di cooperazione scientifica bilaterale. Oggi, qui a Johannesburg, si è tenuto un Simposio economico-commerciale cui hanno partecipato una ventina di importanti operatori venuti dall'Italia. Sono iniziative che dimostrano, nei fatti, che l'Italia crede nel futuro del Sud Africa. Ed è evidente che una maggiore presenza imprenditoriale e scientifica apre interessanti spazi e interazioni a beneficio degli Italiani già stabilmente residenti in Sud Africa.

Signor Presidente,
Amici,
Connazionali,
in tre giorni intensi e fitti di eventi e di contatti, ho visto un paese ricco di energie e di idee. Di esso la componente italiana è parte minoritaria ma importante.
La visita non avrebbe potuto avere una chiusura più degna della giornata passata insieme a Voi. Giornata iniziata a Zonderwater, che custodisce una memoria preziosa: per alcuni dei presenti, di una prigionia diventata libera scelta di questa terra, per altri di un'aspirazione a emigrare in Sud Africa.
Da Presidente della Repubblica viaggio spesso attraverso l'Italia. Così come nei miei viaggi fra gli Italiani all'estero, incontro in ogni Regione e città la stessa operosità, lo stesso culto della famiglia e dei valori civici, lo stesso orgoglio delle proprie radici e tradizioni, lo stesso amore per la terra d'origine, la stessa unità. I miei viaggi, dentro e fuori Italia, sono una continua fonte d'ispirazione per il mio mandato e soprattutto di conforto nella saldezza della nostra vocazione nazionale.
La Vostra presenza stasera mi ha commosso ed entusiasmato. Vi ringrazio di cuore per essere animati dagli stessi sentimenti che provo e che proviamo tutti insieme. Concludo ripetendo anche a voi quanto dissi agli italiani d'Argentina a Rosario: quando venite a Roma, vi sollecito a visitare il Vittoriano e a fare di esso il centro della vostra italianità. Tutte le "anime" del Risorgimento si trovano unite nelle due scritte che sono sulla sommità dei due propilei: "Alla Unità della Patria; Alla Libertà dei Cittadini".

Viva il Sud Africa. Viva l'Italia. Viva gli Italiani in Sud Africa.

Intervento del Presidente della Repubblica Carlo Azeglio Ciampi in occasione del conferimento del titolo di accademico "honoris causa" dell'Accademia della Crusca
Firenze – Accademia della Crusca
09 aprile 2002

Entro in questa nobile Accademia preso da emozioni complesse.
Amo la lingua Italiana. Avverto l'orgoglio di averla ereditata come mia lingua per nascita.
All'Università scelsi di essere iniziato al suo studio. Ho seguito i corsi di docenti quali Luigi Russo, Giorgio Pasquali, Augusto Mancini, Clemente Merlo.
Sono stati miei compagni di corso alla Normale - e con alcuni di loro ho poi conservato dimestichezza di vita - studiosi quali Scevola Mariotti, Gianfranco Folena, Aurelio Roncaglia, divenuti filologi illustri non meno dei loro maestri.
Oggi, quale Presidente della Repubblica Italiana, avverto l'importanza della nostra lingua, prima di tutto quale componente essenziale di italianità e quindi come elemento fondante dell'unità della nostra Patria, ma anche e non meno quale lingua di cultura in Europa e nel mondo, veicolo della nostra civiltà.
Una lingua che entra nell'animo dello straniero che ad essa si avvicina e che spesso se ne innamora perché la sente capace, forse più di ogni altra, di esprimere con compiutezza, per la sua struttura e per la sua musicalità, sentimenti e stati d'animo.
Penso che potrei fermare qui il mio saluto a questa illustre Accademia.
Quant'altro aggiungerò, vogliate ascoltarlo in questo spirito e soprattutto come espressione del mio fermo convincimento dell'importanza di custodire, di studiare, di far conoscere la lingua italiana, e di apprezzamento per coloro che, come voi, a questo fine, a questa missione si sono dedicati.
Tra il Duecento ed il Trecento i letterati della penisola scrivevano ancora nei propri dialetti. Dalla metà del Trecento, si riconobbero Italiani in Dante, nella sua opera e nella sua lingua.
La Commedia si diffuse rapidamente dalle Alpi alla Sicilia e i suoi versi, tradotti in più di settanta lingue e dialetti diversi, hanno imposto al mondo l'immagine dell'italianità.
Un esempio commovente della potenza, tragicamente consolatrice, della Commedia e della stessa lingua italiana è contenuto in una pagina di "Se questo è un uomo" di Primo Levi.
Nel campo di sterminio di Auschwitz, un giovane alsaziano, che conosceva bene il francese e il tedesco, voleva imparare l'italiano. Levi gli recitò parte del canto di Ulisse.
Il ragazzo, incantato, pregò lo scrittore di ripetere e ripetere ancora la sua recita. Levi credeva di sentire anche lui quelle parole per la prima volta "come uno squillo di tromba, come la voce di Dio. Per un momento, ho dimenticato chi sono e dove sono"; gli sembrò "qualcosa di gigantesco, che io stesso ho visto ora soltanto, nell'intuizione di un attimo, forse il perché del nostro destino, del nostro essere oggi qui".
Molte delle lingue europee si sono costituite come espressioni della capitale di uno Stato, imposte talora attraverso la forza delle armi. L'italiano, invece, è la lingua di un libro, la Commedia, divenuto riferimento per i letterati di tutta Italia, dal nord al centro, al sud, alle isole. La lingua di un poeta ha unificato la gente italiana nel crogiolo di una medesima cultura, poi di una nazione.
La lingua italiana è stata strumento di cultura straordinario. E' una lingua che ha la capacità di rinnovarsi per aderire alla realtà in continuo divenire e che, al tempo stesso, sa esprimere passioni, sentimenti e stati d'animo in forme immutate.
Se, ad esempio, recitiamo i versi di due poesie, ambedue dedicate all'Italia e scritte a distanza di ben cinque secoli, una dal Petrarca, l'altra dal Leopardi, le leggiamo, le comprendiamo con la stessa facilità. Ciò è possibile perché la lingua italiana, che pure muta in continuazione, è restata la stessa.
Gli studi e le stesse concrete esperienze storiche testimoniano quanto rilievo abbia avuto la comunanza di lingua nel costituirsi delle coscienze nazionali.
Il farsi della lingua e il farsi della Nazione si possono seguire nelle definizioni della parola "nazione" presenti nelle diverse "impressioni" del Vocabolario della lingua italiana dell'Accademia della Crusca.
Nelle prime tre, tutte del Seicento, la parola indica "generazioni di uomini nati in una medesima Provincia o città". Nella quinta, ottocentesca, il termine acquista il significato principale di "Università degli uomini che abitano un medesimo territorio, parlano la medesima lingua, hanno tradizioni conformi e costituiscono un consorzio politico o stato retto da istituzioni comuni".
Questa Accademia - nel crepuscolo delle fortune d'Italia che seguì agli splendori del Rinascimento - ha saputo elaborare il progetto di un Vocabolario dell'intero corpo di una lingua moderna, modello per tutti gli altri grandi vocabolari d'Europa.
Nel lungo periodo che precedette il decisivo risveglio del primo Ottocento, per molti aspetti la lingua italiana fu l'Italia.
In questa lingua gli scienziati, da Galileo a Volta, formularono le loro grandi scoperte; i poeti, da Tasso a Parini, crearono alti valori d'arte; economisti, filosofi, giuristi, da Verri a Genovesi, da Beccaria a Filangeri fecero valere i diritti della ragione.
Torno al nesso tra lingua e nazione. Questo nesso, colto per tempo da molti pensatori, antichi e medievali, emerge con forza nella riflessione romantica sulla vita e sulla storia dei popoli.
A partire dall'Ottocento, in Europa e in Italia, si affermò il concetto di nazione politica e con esso divenne essenziale il riferimento al valore fondante della lingua. Una lingua, la nostra, che, tuttavia, soffriva della mancanza di coesione e libertà di un intero popolo.
E' questo un altro aspetto del legame con la vita civile: la preesistenza di una lingua comune ha favorito il processo di unificazione politica; allo stesso modo, l'unità politica, una volta realizzata, ha promosso la diffusione dell'italiano tra la popolazione. La storia dell'Italia unita si accompagna a quella della alfabetizzazione di massa.
Non c'è alcun dubbio: un particolare circolo virtuoso si è instaurato tra la vita complessiva del nostro Paese e la vitalità della lingua.
Oggi, le esigenze incalzanti della comunicazione, in termini sociali e tecnologici, pongono problemi non facili di adeguamento dell'uso della lingua e di confronto con le altre tradizioni linguistiche presenti sul nostro territorio: quelle di antica eredità locale e quelle provenienti dall'esterno.
"Il dialogo delle lingue" comincia nelle nostre comunità territoriali, testimonianza della straordinaria creatività che si riflette nelle "parlate locali" per proseguire nell'Europa e nel mondo.
Nei problemi della lingua si rispecchiano e si riassumono, come sempre, processi più profondi.
Sta a noi scoprire e "governare" questi problemi nella società del nostro tempo; sta agli studiosi del linguaggio seguire il prezioso e penetrante filo d'indagine che offre la loro materia di studio; sta alla Scuola, alle Università e alle Accademie, contribuire a tutelare il patrimonio di identità e di valori che nella lingua trova espressione, trasformandolo in strumento di educazione delle persone e delle cittadinanze.
Ripensare alla funzione socialmente aggregante della lingua è un modo per ripercorrere le tappe della storia della nostra Patria: una Patria che ha saputo superare i confini angusti del nazionalismo per costruire la "fratellanza tra tutti i popoli dell'Europa, e, per l'Europa, dell'Umanità" come ci ha insegnato Mazzini.
Un nuovo compito si è ora posto nella Europa unita, non solo per gli specialisti della materia, ma per ogni individuo attento ai fenomeni culturali: come far vivere, senza antagonismi e pur in presenza di una lingua strumentale dominante, oggi l'inglese, le varie lingue nazionali dell'Europa che tende all'unificazione.
So che l'Accademia della Crusca è impegnata con le Accademie ed altre istituzioni linguistiche di tutti i Paesi dell'Unione Europea, nell'elaborazione di un programma per una politica linguistica comune.
Il dialogo delle lingue deve farci riflettere sulle possibilità che la comunicazione umana offre - ha sempre offerto, se consideriamo il cammino della storia - alle intese, tra i singoli e tra i popoli. Solo nel dialogo, fra i singoli e fra i popoli, si costituisce quell'esperienza umana fondamentale che è la consapevolezza del valore dell' "alterità", il partecipare di ognuno al mondo comune nel rispetto reciproco.
La difesa delle lingue nazionali europee non è - e non vuole essere - un atto di campanilismo. La cancellazione delle identità culturali renderebbe passivi, e dunque meno liberi. Le differenze di lingua, di costumi, di tradizioni sono elemento di forza e di vitalità della cultura europea.

Signori Accademici,
stiamo costruendo da 50 anni una comune cittadinanza. Essa sarà sintesi di quei valori che le coscienze europee sentono comuni, che esprimono con parole diverse, ma con uguale intensità e convinzione.
L'Italia ha molto da offrire. Chi ha a cuore il progresso e la pace può e deve ispirarsi ai principi del dialogo, del rispetto di chi è diverso da noi. Può e deve adoperarsi per spegnere le intolleranze e le contrapposizioni tra civiltà in nome di una solidarietà fra tutti i popoli che trova la sua ragion d'essere nobile e profonda nella comune condizione umana.
Sono principi che artisti e pensatori hanno espresso nella nostra lingua con sostanziale continuità, codificandoli in secoli di letteratura, arte, filosofia, diritto, scienza. Siamo consapevoli che tali valori devono essere continuamente elaborati attraverso la contemporaneità da noi vissuta, per consegnarli, dotati di rinnovato vigore, alle generazioni dei cittadini europei e del mondo che verranno dopo la nostra.
Dobbiamo riscoprire continuamente la bellezza della nostra lingua, le sue straordinarie qualità e, al tempo stesso, dobbiamo ritrovare la passione per quei valori che essa è riuscita ad esprimere così bene, tramandandoli nei secoli.
Nei miei viaggi per il mondo trovo un grande amore per la lingua italiana e il desiderio di conoscerla e di apprenderla.
Soprattutto ai giovani è affidato il compito di far conoscere e diffondere questa lingua insieme ai contenuti estetici ed etici di cui è interprete, per generare in loro stessi la determinazione e il fiducioso ottimismo necessari ad immaginare e realizzare il proprio futuro.
C'è un'identità italiana che è lingua, arte, pensiero e che affonda le sue radici nei secoli.
C'è un filo rosso che parte dagli inizi dell'Ottocento e che lega il Risorgimento alla Resistenza e alla Repubblica, perseguendo due chiari obiettivi: Unità, Libertà.
La memoria quanto mai viva in noi di questa lunga storia anima ed ispira il nostro agire.

Incontro del Presidente della Repubblica Carlo Azeglio Ciampi con i candidati ai Premi "David di Donatello" per il 2002
Palazzo del Quirinale
09 aprile 2002

Caro Presidente Rondi,
Cari "finalisti" dei David di Donatello,

sono particolarmente contento che quest'anno abbiate voluto premiare la carriera di tre grandi come Liza Minnelli, Carlo Rambaldi e Franco Zeffirelli. Talento straordinario, genio tecnologico, gusto raffinatissimo, invenzione, emozioni, questi i doni che ci hanno dato e continuano a dare a tutti noi. Li dobbiamo ringraziare.
L'incontro con le "terne" del David è per me una parentesi, rilassante, alla quale tengo molto perché mi permette, anno dopo anno, di sviluppare qualche riflessione sul cinema e dunque sull'industria culturale e sulla creatività in Italia e in Europa.
La rinascita del cinema italiano continua. Il calo di spettatori di questi ultimi mesi credo che non vada drammatizzato. Anche quest'anno abbiamo visto tanti bei film, italiani ed europei.
Anzi direi che la produzione europea di questi ultimi anni ha dimostrato come la qualità non sia relegata a élites ristrette ma possa incontrare il gusto del grande pubblico. Film anche "difficili" piacciono, vengono visti con interesse.
In Italia è importante che cresca la dimensione imprenditoriale dell'industria cinematografica, che si arricchisca di nuovi soggetti, di nuovi operatori, sia nella produzione, sia nella distribuzione, per rendere più solido il mercato e produrre un'offerta culturale più ampia. E' un processo avviato ma non ancora sufficientemente robusto da dare maggiore continuità alla produzione.
Vedere un film, andare a teatro, sono abitudini che migliorano la qualità della vita. Sono ancora più importanti se vengono vissuti con gli amici o con la famiglia. Il "consumo" di prodotti culturali è un'attività importante: va incoraggiata il più possibile. Vedo quindi con favore l'iniziativa del Ministero per i Beni culturali per la prossima settimana della cultura.
Torno su un tema già trattato l'anno scorso: il "film storico". Non esiste strumento migliore del cinema per riflettere e ripensare il nostro passato. Il successo di film storici prodotti per la televisione conferma che questo tipo di iniziative piace alle nostre famiglie. Auspico che questo impegno delle televisioni prosegua.
Pensate a quanto è affascinante l'avventura del nostro Risorgimento: la storia di un gruppo di giovani, coraggiosi, che dalla lettura dei grandi classici della nostra lingua e dei grandi contemporanei trovarono il coraggio di concepire e poi realizzare l'indipendenza nazionale. Tante storie che si intrecciano partendo da luoghi, esperienze differenti che riescono, quasi per miracolo, a trovarsi unite su un obiettivo chiaramente definito: unità, libertà. Il nostro Risorgimento è una miniera di storie appassionanti che aspettano di essere raccontate. Lo dico qui alla presenza del maestro Rambaldi, chiamato dal Ministro Urbani a collaborare all'aggiornamento di quello che, da settant'anni, è il museo del Risorgimento al Vittoriano. Il Museo del Vittoriano può diventare un luogo dove i giovani "rivivono" alcuni episodi della nostra unificazione nazionale grazie alle "diavolerie" di cui sono capaci i maestri del cinema, senza per questo perdere in rigore scientifico, che gli è assicurato dalla presenza dell'Istituto per lo studio del Risorgimento.
Anche il cinema italiano deve domandarsi già oggi quali obiettivi darsi per "Italia 2011", e cioè per il centocinquantesimo compleanno della nostra Patria. "Italia 2011" va pensata fin da ora per potervi arrivare con risultati importanti in termini di opere e iniziative culturali, così come fu nel 1961 e, prima ancora, nel 1911. Il cinema deve indubbiamente partecipare a questa grande iniziativa che rappresenterà un punto di arrivo di questo cammino di rilancio dell'identità nazionale, all'interno del nuovo contesto europeo; è un appuntamento che i cittadini italiani sentono e che cerco di favorire.
Al 150° anniversario dell'Italia arriveremo attraverso una serie di tappe intermedie, che possono aiutare a preparare il lavoro soprattutto nel campo artistico, culturale, della ricerca storica: il bicentenario di Giuseppe Mazzini nel 2005, il bicentenario di Giuseppe Garibaldi nel 2007.
Ma ogni anniversario va vissuto come un'occasione che ci viene offerta di ripensare a noi stessi, a quello che abbiamo dentro, e ripensarlo con creatività. Intanto? godiamoci i bei film di quest'anno.

Intervento del Presidente della Repubblica Carlo Azeglio Ciampi in occasione della consegna dei Diplomi di 1^ classe con Medaglia d'Oro ai Benemeriti della Cultura e dell'Arte
Palazzo del Quirinale
19 aprile 2002

Nel rivolgervi questa mattina un saluto, non posso non andare subito con il pensiero alla città di Milano, ed esprimere a tutti i milanesi - coloro che sono qui presenti saranno portatori ai loro concittadini - il cordoglio della Nazione per il disastro di ieri. Siamo loro vicini. Siamo vicini alla Regione Lombardia. Abbiamo visto tutti, come, di fronte a un evento così sconvolgente la risposta dei cittadini e di tutti coloro che hanno partecipato ai soccorsi sia stata composta ed efficace. Questi comportamenti, questa risposta, hanno evitato lutti e danni ancora più gravi.
E la cerimonia di questa mattina mi porta a parlare sui temi della vita culturale del nostro Paese.
Questo incontro con voi è un momento importante della settimana della cultura che negli ultimi anni è diventato un appuntamento molto atteso. Musei, cinema, teatri si affollano di gente, soprattutto di giovani.
La cultura è risorsa strategica della Nazione; oggi è convinzione diffusa. L'attenzione per la conservazione e la valorizzazione del patrimonio artistico è cresciuta nelle coscienze. I cittadini delle nostre città non ammettono più che i loro musei siano chiusi, anche nei giorni festivi; non ammettono che i monumenti versino in condizioni di abbandono; sono orgogliosi dei restauri - lo abbiamo visto a Padova in occasione della riapertura della Cappella degli Scrovegni - sono orgogliosi dei propri scrittori, dei musicisti, di chi fa teatro, danza, cinema; fioriscono iniziative, festival nelle piazze di antiche città e borghi anche per materie che una volta erano confinate a università e convegni specialistici.
Se guardiamo ai riconoscimenti della Repubblica di quest'anno, sono particolarmente felice che Lei, Ministro Urbani, mi abbia proposto di premiare con la Medaglia di bronzo un gruppo di giovani musicisti che si sono già affermati per professionalità e talento.
In fondo, dietro quella porta c'è la Cappella Paolina - un tesoro fino a un anno fa "nascosto" di questo Palazzo - che ogni domenica si apre al pubblico per un concerto eseguito esclusivamente da giovani musicisti e diffuso da RadioTre. E' un modo per sostenerli, incoraggiarli nella scelta professionale che hanno fatto; per suscitare e promuovere l'amore per la musica.
Domenica, inaugureremo il centro della musica della nostra Capitale, l'Auditorium: un salto di qualità straordinario. Sarà una giornata bellissima per Roma e significativa per tutta l'Italia. So, fra l'altro, che il primo maggio il Teatro Massimo di Palermo avrà una giornata straordinaria con il Maestro Abbado. Con il cuore sarò con loro. La musica italiana sta, di nuovo, conquistando il mondo.
Ai giovani è dedicata questa giornata. Sono particolarmente contento - e mi consentirete di menzionare uno degli insigniti - di aver premiato un "divulgatore" come Piero Angela. Egli ci ha dimostrato quanto può fare la televisione per la diffusione della cultura, per una produzione di qualità che incontri l'interesse del grande pubblico.
La qualità delle trasmissioni, garantita dall'alta professionalità dei protagonisti dell'informazione, deve essere assicurata dall'autonomia editoriale che, al pari del pluralismo del sistema radiotelevisivo, è elemento fondamentale per la vita di una moderna democrazia.
La medaglia d'oro per la cultura alla memoria di Hans Georg Gadamer - che ho appena consegnato all'ambasciatore di Germania, Neubert - la sento come un completamento della visita di Stato del Presidente della Repubblica Federale di Germania, Rau.
Gadamer ha dato molto alla filosofia italiana. Tanti importanti pensatori italiani hanno tratto forza e ispirazione dallo studio dell'ermeneutica. Il rapporto tra Gadamer e l'Italia, Napoli in particolare, è l'esempio più alto di quello che immaginiamo quando parliamo di identità culturale europea.
Certo, specialmente quando siamo fuori dall'Europa non abbiamo bisogno di definire che cosa sia questa identità, perché la sentiamo, la intuiamo in modo immediato. Proveniamo da un comune ceppo di civiltà e di valori, cristianesimo, umanesimo e, in fondo, la Grecia e Roma.
L'identità europea è qualcosa che esiste; ma è anche un patrimonio da valorizzare. Come? Aumentando prima di tutto lo scambio di studenti nelle università e nelle scuole superiori. Un esempio importante è il progetto di ateneo italo-tedesco di Trento che si è appena avviato. L'Europa unita non significa cancellazione delle lingue e delle culture nazionali, semplicemente perché esse "sono" l'Europa; significa studiare di più ciascuno di noi le "altre" lingue europee, conoscere le altre storie, le altre letterature d'Europa, le città, le tradizioni; significa costruire percorsi professionali e di studio che prevedano periodi, anche lunghi, da trascorrere in altri Stati d'Europa.
La presenza come "benemerito" del Professor Zanker, per tanti anni capo delle missioni archeologiche tedesche in Italia, mi spinge anche ad avanzare un'idea concreta. Alla presenza del Presidente Rau e mia, è stato firmato martedì un importante accordo di scambio tra musei tedeschi e italiani. Questa intesa condurrà anche a un più razionale utilizzo dei "magazzini" e cioè di reperti spesso sottratti allo studio e alla vista dei visitatori.
Perché non ci impegniamo a farlo diventare progetto pilota da estendere a musei francesi, spagnoli, greci, olandesi e così via? Costruire un grande "spazio museale europeo" è un obiettivo che possiamo porci in tempi rapidi. Non è un caso che subito dopo la tragedia della guerra André Malraux, scrivendo "Il Museo Immaginario" sognasse una struttura che accogliesse i capolavori delle varie civiltà.
Ripeto: che cosa è l'identità culturale europea? Negli anni bui della dittatura noi, allora giovani, leggevamo di nascosto Benedetto Croce. Nelle pagine immortali dell'introduzione alla "Storia d'Europa del secolo decimonono", c'è un'idea precisa di questa identità, un'idea dinamica, quasi la ricerca di un destino. Questo destino è la libertà. Un succedersi di generazioni l'ha cercata, in forme e modi sempre diversi. Questa ricerca ha accomunato i popoli d'Europa anche nei momenti peggiori. La cultura europea ha sempre rappresentato un faro di libertà, dalle antiche università medievali, a Galileo, agli illuministi.
Quest'anno celebreremo il cinquantesimo anniversario della scomparsa di Benedetto Croce, con la consapevolezza che il suo messaggio ha ritrovato oggi - alla vigilia della Costituzione europea - tutta la sua forza e la sua vitalità. Assisterò il 22 maggio al convegno su Croce in Campidoglio. Sono anche curioso di vedere i materiali audio-visivi che il primo giugno saranno messi a disposizione dei visitatori del Museo del Risorgimento al Vittoriano.
Croce è ancora più attuale alla luce della tragedia del Medio Oriente.
La cronaca di questi giorni riempie i nostri cuori di dolore e di preoccupazione. Il mio pensiero va in particolar modo ai frati francescani di Betlemme: stanno offrendo al mondo un esempio di forza morale degna della tradizione religiosa di cui hanno scelto per vocazione di essere testimoni. Siamo loro vicini.
Nella mia visita in Israele e Palestina nel 1999 mi colpì nel profondo l'escursione al Monte Nebo, luogo sacro alle religioni monoteiste, organizzato come importante sito archeologico proprio dal Custode di Terrasanta. Dall'alto del Monte Nebo si vede la valle del Giordano, e si comprende la dimensione anche geografica di questo tragico conflitto. Solo il fiume della civiltà e dei valori che nel profondo scorre sempre all'interno delle coscienze può dare la speranza che, dopo il tempo dei lutti e della guerra, venga il tempo per la convivenza. Il dialogo delle culture non si deve, non si può spezzare. Non ci possiamo rassegnare all'odio, al sangue, alla forza. Sta al mondo della cultura tener viva questa speranza con iniziative culturali, di solidarietà.

Intervento del Presidente della Repubblica Carlo Azeglio Ciampi in occasione della Consegna della Medaglia d'Oro al Valor Militare al Gonfalone della Città di Ascoli
Ascoli
25 aprile 2002

Onorevole Ministro della Difesa,
Autorità civili, militari, religiose,
Cittadini di Ascoli Piceno,
sono particolarmente lieto di essere oggi con voi in questa piazza, che ricordavo straordinariamente bella; ma riviverla con voi la rende ancora più bella.
Ho appena decorato il gonfalone della vostra città con la Medaglia d'Oro al Valor Militare.
Ciò che avvenne in quei mesi del 1943 e del 1944 in queste terre è la sintesi di quello che oggi, dopo decenni di sedimentazione e di dibattito, sappiamo essere stata la Resistenza: una reazione delle coscienze alla sfida contro i valori e la dignità dell'uomo. Fu una reazione che si affermò in modi diversi a seconda delle circostanze, ma fu una reazione largamente diffusa, spontanea.
Dopo l'8 settembre, ci fu la Resistenza attiva di chi prese le armi in pugno, partigiani, soldati, militari che seguirono l'impulso della propria coscienza; ci fu la Resistenza silenziosa della gente, dei cittadini che aiutarono, soccorsero, feriti, fuggiaschi, combattenti, esponendosi a rischi elevati. Ci fu la Resistenza dolorosa dei prigionieri nei campi di concentramento, di chi si rifiutò di collaborare.
Questi diversi modi di vivere la Resistenza sono presenti, tutti, in questa città. Colpisce il coraggio dei giovani avieri, appena arruolati, che non si rassegnarono dopo l'8 settembre e respinsero per alcuni giorni, con gravi perdite, le truppe germaniche; dei capitani Bianco e Canger dell'Arma dei Carabinieri che diedero vita a uno dei primi raggruppamenti partigiani, già nell'autunno del 1943. Poi, tanti civili, studenti, come Adriano Cinelli, il primo caduto della Guerra di Liberazione, professionisti e lavoratori animarono le brigate partigiane che combatterono fino all'arrivo degli alleati.
Questa medaglia oggi ricorda ai nostri giovani il desiderio di riscossa che animò gli italiani in quella tragedia e che trovò conclusione con la nascita della Repubblica, con la promulgazione della Costituzione.
Il 25 aprile di quest'anno è segnato da un'immagine che rimarrà per sempre nei nostri cuori: il Presidente della Repubblica Federale di Germania e il Presidente della Repubblica Italiana tra le querce del Monte Sole, a Marzabotto, tra le rovine della chiesa di San Martino dove, nel settembre del 1944, vennero trucidate decine di persone inermi con una ferocia inaudita.
Abbiamo sostato insieme, fianco a fianco, per onorare, in silenzio, le vittime; per incontrare i superstiti di quello scempio, i parenti dei Caduti; per meditare e ricordare.
Gli italiani si sono commossi per quel gesto del Presidente Rau, per quelle sue parole. Non le dimenticheremo.
A Marzabotto abbiamo sentito dentro di noi che stavamo vivendo qualcosa di importante e nobile, nel percorso di una memoria vissuta come forza viva della nostra democrazia, una democrazia forte, intrecciata indissolubilmente con gli altri popoli d'Europa, legati nella comune cittadinanza dell'Unione Europea.
Dalla tragedia della guerra la mia generazione uscì con una idea chiara: costruire un'Europa sorretta da istituzioni fondate sui principi della democrazia, un'Europa generatrice di pace, l'Europa dei valori, della libertà, della giustizia, del rispetto della dignità umana, della solidarietà, della forza serena di Stati democratici, che oggi si riconoscono in una comune cittadinanza; domani in una comune Costituzione.
Questa Europa, la nostra Europa ha garantito sessant'anni di pace e, in tempi recenti, ha saputo portare la pace al di fuori dei confini dell'Unione, con l'impegno delle sue Forze armate.
Il consenso dei cittadini europei verso questo comune destino è forte e crescente. E' la base democratica sulla quale proseguire. Questo consenso si fonda non sull'oblio, ma sulla consapevolezza del passato.
Il lavoro della memoria è difficile, complesso, ma è indispensabile per capire il senso del cammino percorso dal 1945 a oggi, dell'immenso valore delle istituzioni che abbiamo costruito per noi e per le generazioni future: la Costituzione Repubblicana, i Trattati dell'Unione Europea.
Certo, il lavoro della memoria presuppone la giustizia, non per spirito di vendetta, ma per riaffermare i fondamenti dei nostri ordinamenti, della nostra civiltà; il lavoro della memoria impone soprattutto che nessuna delle vicende di quegli anni venga dimenticata.
E in questo senso, il lavoro fatto negli anni Novanta dalla Magistratura militare e dalla Commissione Giustizia della Camera dei deputati è prezioso e va proseguito.
La storia è un'azione di ricostruzione lenta e paziente, va arricchita ogni giorno di nuovi approfondimenti, di nuove testimonianze; ciò non ha nulla a che fare con un improponibile revisionismo.
Per questo è importante celebrare - con solennità e in spirito di riconciliazione - il 25 aprile, anniversario della Liberazione.
Oggi gli italiani hanno riscoperto l'inno di Mameli, lo hanno riscoperto nella sua musica e nelle sue parole; esse ci fanno rivivere il risveglio di un popolo che cercava unità e libertà, che si sentiva partecipe della lotta per gli stessi valori degli altri popoli europei. Non è un caso che proprio nei mesi che seguirono la caduta del fascismo e l'8 settembre, patrioti e cittadini cantavano nelle strade l'inno di Mameli. Esso rappresenta quel filo rosso tra i sentimenti delle generazioni del Risorgimento e di quelle della Repubblica, quegli ideali che ancora oggi hanno la loro sintesi migliore nelle due scritte del Vittoriano: "l'unità della Patria", "la libertà dei cittadini". Sono valori conquistati dal nostro popolo e che il popolo italiano custodisce e garantisce con le sue Istituzioni.

Viva la Repubblica!
Viva l'Italia!

Incontro del Presidente della Repubblica, Carlo Azeglio Ciampi, con il Comitato promotore, la giuria e i vincitori della 37^ edizione del Premio Saint Vincent di Giornalismo.
Palazzo del Quirinale
17 luglio 2002

Caro Presidente della Regione Autonoma Valle d'Aosta,
Onorevoli Parlamentari,
Signori Ambasciatori,
rappresentanti dell'Ordine dei Giornalisti e della federazione nazionale della stampa,
cari vincitori del Premio Saint Vincent,

l'incontro con Voi è per me un'occasione importante per riflettere sul sistema dell'informazione e della produzione culturale della nostra Nazione.
Per questo vi dico subito che non voglio che di anno in anno si trasformi in una sorta di rituale.
Quando ci incontreremo ancora, lo faremo perché in quel momento sentiremo che c'è motivo per commentare insieme lo stato dell'informazione in Italia e in Europa, compito importante e delicato affidato a una comunità di giornalisti consapevoli delle proprie responsabilità, orgogliosi della propria indipendenza.
Per dare maggiore solennità alla cerimonia di oggi ho voluto cogliere questa occasione per conferire l'Ordine al Merito della Repubblica a personalità di alcuni settori del mondo dell'informazione: il giornalismo sportivo, con Candido Cannavò; la televisione pubblica dei tempi eroici, che ci ha consentito di partecipare ad eventi eccezionali, con Tito Stagno; la memoria storica degli archivi audiovisivi, con Rosina Balestrazzi; la radio, un mezzo straordinario e forse oggi un po' sottovalutato, con Elena Doni.
Come anche in passato sono contento di aver assistito alla premiazione di tanti giovani giornalisti, che sono già stimati ed autorevoli commentatori, cronisti e cineoperatori coraggiosi. Il pensiero va subito a Maria Grazia Cutuli e a Raffaele Ciriello. Li abbiamo pianti insieme. Quelle vittime ci sollecitano a riflettere sul valore immenso che ha la testimonianza della libera stampa per la vita della democrazia e per il progresso della civiltà. E ho particolare piacere che, con l'assegnazione del premio "Indro Montanelli", sia stata ricordata una persona che, in particolare per la mia generazione e per me, è stata un punto di riferimento per tutta la vita.
Saluto con affetto Osvaldo Urruioladeita, Presidente della Federazione Argentina della Stampa. Il popolo italiano partecipa con trepidazione alle difficoltà economiche, sociali e politiche che travagliano gli argentini. Porto dentro con me vivissimo il ricordo dei volti e delle parole degli italiani di Argentina, delle scuole italiane di Buenos Aires e di Rosario, dell'emiciclo del Coliseum a Buenos Aires, della spianata del Monumento alla Bandiera di Rosario, entrambi affollati di nostri connazionali. Sono fra i ricordi più preziosi di questi miei tre anni di presidenza della Repubblica Italiana.
Una parola per due grandi del giornalismo italiano, Sergio Lepri e Vittorio Nisticò. La lucida lezione etica e deontologica di Sergio Lepri; il racconto appassionante di Nisticò della vita di un giornale di frontiera - l'Ora di Palermo - ci sono tanto più preziosi oggi, quanto più ci interroghiamo sul futuro della nostra società.
Il pluralismo e la libertà dell'informazione sono condizioni fondamentali per l'esercizio dei diritti dei cittadini sanciti dalla Costituzione. Già più volte mi sono soffermato su questi temi. Alcune considerazioni oggi con Voi su come difenderli e consolidarli:
- la prima garanzia per la libertà di stampa sono la qualità professionale e la deontologia di chi produce l'informazione. Nulla può sostituirsi a questo prerequisito - la professionalità - che ha in sé un insostituibile contenuto etico. Produrre informazione, lo sapete bene, influenza, condiziona i comportamenti dei cittadini, le loro abitudini di vita, le scelte individuali e collettive. La moltiplicazione dei canali di accesso attraverso Internet, satelliti, telefonini fa crescere parallelamente la necessità, per i giornalisti, di essere consapevoli della responsabilità che ci si assume informando. Certo, la libertà di informazione deve essere difesa dalle leggi, sulla base della Costituzione; le leggi devono essere aggiornate, devono tener conto dello sviluppo della tecnologia, dei comportamenti della società, definendo nei modi più appropriati i diritti e i doveri, lo "status" del giornalista e di chi produce informazione. Ma non c'è disciplina che sia pienamente efficace, se non è viva, intimamente sentita nella vostra coscienza, nel vostro codice etico. So che da tempo avete scritto e seguito "codici di comportamento" liberamente scelti, che sono un passaggio importante nella storia della nostra stampa. Per questo ho fiducia nel futuro.
- Il secondo aspetto importante è che l'Unione europea ha giustamente convenuto che la presenza di un servizio pubblico radiotelevisivo autorevole, sano, è un requisito importante del nostro modello di sviluppo, con l'obiettivo di dare accesso a tutte le "anime" della Nazione, a tutte le sue voci. Ho già avuto modo di citare il testo del Trattato di Amsterdam, ratificato dall'Italia nel 1998, che muove dal presupposto "che il sistema di radio - diffusione pubblica negli Stati membri è direttamente collegato alle esigenze democratiche, sociali e culturali di ogni società, nonché all'esigenza di preservare il pluralismo dei mezzi di comunicazione". Aggiungo che nel nostro Paese la credibilità, il prestigio del servizio pubblico si esercitano e si consolidano quanto più si riesce a interpretare la domanda di informazione e di formazione che viene dagli italiani. La cultura è il fulcro della nostra identità nazionale, identità fondata sui valori condivisi da tutta la Nazione, dal Risorgimento, alla Resistenza, alla Costituzione repubblicana. Dobbiamo tutti crederci di più sull'importanza della cultura. In questo senso, una nota particolare, mi ha positivamente sorpreso il grande successo di pubblico del Don Giovanni eseguito dall'Opera di Roma in piazza del Popolo. E' un bell'esempio di coraggio premiato.
- Terzo punto. Il pluralismo del sistema dell'informazione ha trovato una sua espressione compiuta nell'articolo 11 comma 2 della Carta dei Diritti fondamentali dell'Unione europea. Nella Gazzetta Ufficiale delle Comunità Europee del 25 aprile scorso sono state pubblicate cinque direttive del Parlamento Europeo e del Consiglio, come ci ha ricordato pochi giorni fa il Presidente dell'Autorità Garante per le Comunicazioni con la sua importante relazione. Esse hanno definito un quadro normativo comune nel campo delle reti e dei servizi di comunicazione elettronica e dovranno essere recepite dai Paesi membri entro il luglio del 2003, cioè del prossimo anno. Fra le cinque direttive, quella denominata "Quadro", indica la necessità di perseguire per il sistema dell'informazione "obiettivi di interesse generale, quali la libertà di espressione, l'imparzialità, la diversità culturale e linguistica, l'inclusione sociale, la protezione dei consumatori e la tutela dei minori". La stessa direttiva dedica molto spazio all'esigenza di garantire un assetto di mercato e un regime concorrenziale, contrastando la formazione di posizioni dominanti o di concentrazioni in grado di impedire o limitare seriamente la libertà di accesso alle diverse reti. Questi problemi diventano più complessi con l'evoluzione tecnologica in un mercato che, nonostante la segmentazione linguistica, tende a diventare quanto meno europeo.
- Il quarto punto che desidero richiamare. Un sistema dell'informazione ricco, articolato, rispettoso dell'autonomia editoriale di ciascuno dei media, di ciascuna testata, è necessario per lo sviluppo della vita delle nostre istituzioni che vediamo progredire nel passaggio alla democrazia dell'alternanza, dopo l'abbandono del sistema proporzionale e la scelta maggioritaria. Questa linea di indirizzo, che intende dare stabilità e certezze di governo maggiori, implica il rafforzamento sia dell'imparzialità dell'informazione, sia del pluralismo dei mezzi di informazione. Lo spazio che deve essere riservato alla libera dialettica delle opinioni, non solo politiche, ma anche culturali e sociali, è un fattore indispensabile nel bilanciamento dei giusti diritti della maggioranza e dell'opposizione. L'obiettivo è la creazione di una opinione pubblica critica e consapevole che eserciti il suo controllo sull'operato di chi amministra la cosa pubblica, che sia di ispirazione per le scelte che, a diversi livelli, incidono sulla vita dei cittadini.

Cari amici,
concludo. Rinnovo i complimenti a tutti i vincitori di questo premio della Regione Autonoma Valle d'Aosta. Vi saluto con una raccomandazione: rivolgetevi ai giovani; pensate alle esigenze di conoscenza, alle speranze dei nostri ragazzi. Essi desiderano impegnarsi, nello studio e nella società. E' responsabilità di tutti evitare di produrre, attraverso le immagini e le parole, confusione e disorientamento nelle nuove generazioni. Esse hanno in sé valori, ambizioni; trovano nel desiderio di conoscere il mondo, nella solidarietà, nel sentirsi europei la loro dimensione naturale.
Cerchiamo di essere tutti all'altezza delle loro attese, talora inespresse; cerchiamo di aiutarli nel fortificare le loro coscienze. Grazie.

Messaggio alle Camere del Presidente della Repubblica Carlo Azeglio Ciampi in materia di pluralismo e imparzialità dell'informazione
Palazzo del Quirinale
23 luglio 2002

La garanzia del pluralismo e dell'imparzialità dell'informazione costituisce strumento essenziale per la realizzazione di una democrazia compiuta; si tratta di una necessità avvertita dalle forze politiche, dal mondo della cultura, dalla società civile.
Il principio fondamentale del pluralismo, sancito dalla Costituzione e dalle norme dell'Unione Europea, è accolto in leggi dello Stato e sviluppato in importanti sentenze della Corte costituzionale.
Il tema investe l'intero sistema delle comunicazioni, dalla stampa quotidiana e periodica alla radiotelediffusione e richiede un'attenta riflessione sugli apparati di comunicazione anche alla luce delle più recenti innovazioni tecnologiche e della conseguente diffusione del sistema digitale. Il mondo appare sempre più un insieme di mezzi e di reti interconnesse, che abbracciano l'editoria giornalistica, la radiotelevisione, le telecomunicazioni.
Per quanto riguarda il settore della stampa, la legge 5 agosto 1981, n. 416, fissa limiti precisi alle concentrazioni e detta norme puntuali per la loro eliminazione ove esse vengano a costituirsi. Secondo i dati forniti dal Presidente della Autorità per le garanzie nelle comunicazioni nella sua Relazione annuale sull'attività svolta, presentata il 12 luglio scorso, i limiti posti dalla legge alle concentrazioni in materia di stampa risultano rispettati.
Per quanto concerne l'emittenza televisiva, dopo la sentenza n. 826 del 1988, nella quale la Corte costituzionale affermava che il pluralismo "non potrebbe in ogni caso considerarsi realizzato dal concorso tra un polo pubblico e un polo privato", il Parlamento approvò la legge 6 agosto 1990, n. 223, per disciplinare il sistema radiotelevisivo pubblico e privato. Si tratta della prima legge organica che, nel suo articolo 1, dopo aver affermato il preminente interesse generale della diffusione di programmi radiofonici e televisivi, definisce i principi fondamentali del sistema: "il pluralismo, l'obiettività, la completezza e l'imparzialità dell'informazione, l'apertura alle diverse opinioni, tendenze politiche, sociali, culturali e religiose, nel rispetto della libertà e dei diritti garantiti dalla Costituzione".
La successiva legge 31 luglio 1997, n. 249, ha istituito l'Autorità per le garanzie nelle comunicazioni e ha dettato norme con le quali ha precorso, con lungimiranza, il tema della cosiddetta "convergenza multimediale", tra telecomunicazioni e radiotelevisione, attribuendo all'Autorità indipendente competenza su entrambi i settori.
Dato essenziale della normativa in vigore è il divieto di posizioni dominanti, considerate di per sé ostacoli oggettivi all'effettivo esplicarsi del pluralismo.
La giurisprudenza costituzionale, sviluppatasi nell'arco di un quarto di secolo, ha trovato la sua sintesi nella sentenza n. 420 del 1994, nella quale la Corte ha richiamato il vincolo, imposto dalla Costituzione al legislatore, di assicurare il pluralismo delle voci, espressione della libera manifestazione del pensiero, e di garantire, in tal modo, il fondamentale diritto del cittadino all'informazione.
Questi principi hanno avuto conferma nell'aprile scorso nella sentenza n. 155 del 2002 della stessa Corte che, richiamando i punti essenziali delle precedenti decisioni, ha ribadito l'imperativo costituzionale, secondo cui il diritto di informazione garantito dall'art. 21 della Costituzione deve essere "qualificato e caratterizzato, tra l'altro, sia dal pluralismo delle fonti cui attingere conoscenze e notizie - così da porre il cittadino in condizione di compiere le proprie valutazioni avendo presenti punti di vista e orientamenti culturali e politici differenti - sia dall'obiettività e dall'imparzialità dei dati forniti, sia infine dalla completezza, dalla correttezza e dalla continuità dell'attività di informazione erogata".
Tale sentenza è particolarmente significativa là dove pone in rilievo che la sola presenza dell'emittenza privata (cosiddetto pluralismo "esterno") non è sufficiente a garantire la completezza e l'obiettività della comunicazione politica, ove non concorrano ulteriori misure "sostanzialmente ispirate al principio della parità di accesso delle forze politiche" (cosiddetto pluralismo "interno").
I principi e i valori del pluralismo e dell'imparzialità dell'informazione nel settore delle comunicazioni elettroniche sono stati richiamati e hanno trovato sistemazione organica in quattro recenti Direttive del Parlamento Europeo e del Consiglio dell'Unione Europea, che dovranno essere recepite dai Paesi membri entro il luglio del 2003. Il contenuto di queste Direttive è in sintonia con la Carta dei diritti fondamentali dell'Unione Europea che, nel secondo comma dell'articolo 11, sancisce espressamente il rispetto del pluralismo e la libertà dei media.
Nelle premesse di tali Direttive sono indicate le finalità di una politica comune europea in materia di informazione. Viene, in particolare, definito il concetto di libertà di espressione, precisando che questa "comprende la libertà di opinione e la libertà di trasmettere informazioni e idee, nonché la libertà dei mezzi di comunicazione di massa e il loro pluralismo".
In particolare, nella Direttiva denominata "Direttiva quadro": - viene specificato che "la politica audiovisiva e la regolamentazione dei contenuti perseguono obiettivi di interesse generale, quali la libertà di espressione, il pluralismo dei mezzi di informazione, l'imparzialità, la diversità culturale e linguistica, l'inclusione sociale, la protezione dei consumatori e la tutela dei minori"; - si fa obbligo agli Stati membri di "garantire l'indipendenza delle autorità nazionali di regolamentazione in modo da assicurare l'imparzialità delle loro decisioni"; - è riservato grande spazio all'assetto del mercato e all'esigenza di assicurare un regime concorrenziale.

* * *

Nel volgere di pochi anni anche l'Italia disporrà delle nuove possibilità che l'evoluzione della tecnologia mette a disposizione dell'emittenza radiotelevisiva. Questo sviluppo produrrà un allargamento delle occasioni di mercato e rappresenterà un freno alla costituzione o al rafforzamento di posizioni dominanti, pur nella necessaria considerazione delle dimensioni richieste dalle esigenze della competizione nell'ambito del più ampio mercato europeo e mondiale.
La legge 20 marzo 2001, n. 66, prevede, in proposito, che "le trasmissioni televisive dei programmi e dei servizi multimediali su frequenze terrestri devono essere irradiate esclusivamente in tecnica digitale entro l'anno 2006".
E, tuttavia, il pluralismo e l'imparzialità dell'informazione non potranno essere conseguenza automatica del progresso tecnologico. Saranno, quindi, necessarie nuove politiche pubbliche per guidare questo imponente processo di trasformazione. E' questo un problema comune a tutti i paesi europei, oggetto di vivaci dibattiti e di proposte innovative.

* * *

Onorevoli Parlamentari,
la prospettiva della nuova realtà tecnologica, il quadro normativo offerto dalle recenti Direttive comunitarie e le chiare indicazioni della Corte costituzionale richiedono l'emanazione di una legge di sistema, intesa a regolare l'intera materia delle comunicazioni, delle radiotelediffusioni, dell'editoria di giornali e periodici e dei rapporti tra questi mezzi.
Nel redigere tale legge occorrerà tenere presente, per quanto riguarda la radiotelevisione, il ruolo centrale del servizio pubblico. Il trattato di Amsterdam, che vincola tutti i paesi dell'Unione Europea, muove dal presupposto "che il sistema di radiodiffusione pubblica negli Stati membri è direttamente collegato alle esigenze democratiche, sociali e culturali di ogni società, nonché all'esigenza di preservare il pluralismo dei mezzi di comunicazione".
Nell'atteso testo normativo dovrà trovare coerente sistemazione la disciplina della tutela dei minori, troppo spesso non tenuta nella dovuta considerazione nelle programmazioni delle emittenti televisive.
E' fondamentale, inoltre, che la nuova legge sia conforme al Titolo V della Costituzione, che all'articolo 117 ha assegnato alle Regioni un preciso ruolo nella comunicazione, considerando questa materia ricompresa nella legislazione concorrente insieme a quella della promozione e dell'organizzazione di attività culturali, che ne costituisce un logico corollario. Secondo la riforma costituzionale, spetta allo Stato di determinare i principi fondamentali in dette materie, mentre alle Regioni è conferito il compito di sviluppare una legislazione che valorizzi il criterio dell'articolazione territoriale della comunicazione come espressione delle identità e delle culture locali.
Nella definizione di tali principi fondamentali, lo Stato svolge la sua essenziale funzione di salvaguardia dell'unità della Nazione e della identità culturale italiana. Essi costituiscono la più valida cornice, entro la quale trova esplicazione il pluralismo culturale, ricchezza inestimabile del nostro Paese, sorgente di libera formazione della pubblica opinione.
La cultura - questo è mio convincimento profondo - è il fulcro della nostra identità nazionale; identità che ha le sue radici nella formazione della lingua italiana e che, negli ultimi due secoli, si è sviluppata in una continuità di ideali e di valori dal Risorgimento alla Resistenza, alla Costituzione repubblicana.
Nel preparare la nuova legge, va considerato che il pluralismo e l'imparzialità dell'informazione, così come lo spazio da riservare nei mezzi di comunicazione alla dialettica delle opinioni, sono fattori indispensabili di bilanciamento dei diritti della maggioranza e dell'opposizione: questo tanto più in un sistema come quello italiano, passato dopo mezzo secolo di rappresentanza proporzionale alla scelta maggioritaria.
Quando si parla di "statuto" delle opposizioni e delle minoranze in un sistema maggioritario, le soluzioni più efficaci vanno ricercate anzitutto nel quadro di un adeguato assetto della comunicazione, che consenta l'equilibrio dei flussi di informazione e di opinione.
Anche a tal fine, la vigilanza del Parlamento, in coordinamento con l'Autorità di garanzia, potrebbe estendersi all'intero circuito mediatico, pubblico e privato, allo scopo di rendere uniforme ed omogeneo il principio della "par condicio".
Parametri di ogni riforma devono, in ogni caso, essere i concetti di pluralismo e di imparzialità, diretti alla formazione di una opinione pubblica critica e consapevole, in grado di esercitare responsabilmente i diritti della cittadinanza democratica.

* * *

Riassumo le considerazioni fin qui svolte, dalle quali emergono alcuni obiettivi essenziali: - specificazione normativa - tenendo conto delle variazioni introdotte dalle innovazioni tecnologiche in continua evoluzione - dei principi contenuti nella legislazione vigente e nella giurisprudenza della Corte costituzionale; - attuazione delle Direttive comunitarie che l'Italia dovrà recepire entro il luglio del 2003; - definizione di un quadro normativo per l'attivazione della competenza concorrente delle Regioni nel settore delle comunicazioni, secondo quanto previsto dall'articolo 117 del nuovo Titolo V della Costituzione; - perseguimento dello scopo fondamentale di meglio garantire, attraverso il pluralismo e l'imparzialità dell'informazione, i diritti fondamentali dell'opposizione e delle minoranze.

Onorevoli Parlamentari,
ho voluto sottoporre ai rappresentanti eletti della Nazione queste riflessioni, perché avverto che sta a noi tutti provvedere per il presente e, al tempo stesso, guardare al futuro, prefigurando e preparando con lungimiranza un sistema di valori e di regole che salvaguardi e sostenga la vita e l'azione delle nuove generazioni.
Lo sviluppo delle tecnologie dell'informazione e delle reti di comunicazione è qualcosa di più di un avanzamento tecnico: configura un salto di qualità; muta il contesto nel quale si esplica la vita culturale e politica dei popoli; apre straordinarie possibilità di conoscenza, di nuovi servizi, di partecipazione, di crescita individuale e collettiva.
Dobbiamo vivere questo momento di transizione con consapevolezza e fiducia. Un processo di innovazione affidato alle forze della società, promosso e accompagnato dall'azione pubblica in una appropriata cornice normativa, è la base per una nuova stagione di sviluppo morale e materiale della Nazione.
E' questa una sfida che coinvolge tutte le istituzioni: saper tradurre l'innovazione in una grande opportunità di formazione per i cittadini.

* * *

Non c'è democrazia senza pluralismo e imparzialità dell'informazione: sono fiducioso che l'azione del Parlamento saprà convergere verso la realizzazione piena di questo principio.

Visita del Presidente della Repubblica Carlo Azeglio Ciampi all'Istituto penale minorile di Nisida
Nisida (Napoli)
30 agosto 2002

Care ragazze e cari ragazzi,
È la seconda volta che visito un istituto minorile. L'ho fatto a Casal del Marmo il 28 giugno scorso. 
Ricordo con emozione quel giorno e l'incontro con altri giovani come voi. Fu un giorno importante perché potei rendermi conto personalmente degli stati d'animo e delle aspettative di chi, in una stagione precocemente sfortunata della sua vita, si trova dinanzi alla dura esperienza della detenzione e aspira a quel reinserimento sociale che costituisce la vera e unica finalità della pena inflitta a un minorenne.

Proprio il ricordo di quel giorno, mi ha portato qui a Nisida ben sapendo quanto significative siano le esperienze rieducative che si svolgono in questo istituto per l'ammirevole motivazione sia di tutto il personale - dal Direttore del Centro per la Giustizia Minorile, al Direttore dell'Istituto, agli educatori, agli assistenti sociali, alla polizia penitenziaria - sia degli enti locali, del volontariato e delle altre istituzioni pubbliche coinvolte nel problema del disagio minorile.
Di questa motivazione e di questo impegno, ringrazio in particolare le autorità locali, il Presidente della Regione, il Presidente dell'Amministrazione Provinciale, il Sindaco di Napoli e il Capo del Dipartimento per la Giustizia Minorile che, con la loro presenza qui hanno voluto sottolineare e ribadire l'attenzione rivolta al mondo dei minori.
Vi trovate in questo Istituto per aver violato regole della convivenza civile.
L'Italia ha una Costituzione che rappresenta il momento istituzionale in cui ha trovato espressione il travaglio delle generazioni che hanno operato per riconquistare la libertà e per dare avvio alla ricostruzione della Nazione dalle devastanti conseguenze della dittatura e di una guerra sciagurata, ristabilendo, attraverso la Resistenza, l'inscindibile continuità tra Risorgimento nazionale e Democrazia.
Ho portato per voi un certo numero di copie della Costituzione e testimonianze rese da alcuni dei padri fondatori, affinché possiate leggerla, approfondirla, meditarla, vorrei dire, amarla. La Costituzione della Repubblica è un testo straordinario, moderno, vivo.
Siamo alla vigilia del nuovo anno scolastico. Voglio considerare questa visita come un anticipo del mio saluto agli studenti.
Perché questo istituto di Nisida è prima di tutto un luogo di formazione. La formazione è lo strumento fondamentale per dare soluzione al problema lavoro. In esso dobbiamo investire tutte le risorse disponibili.
Questo soprattutto, nel Mezzogiorno d'Italia, dove per fortuna i giovani sono ancora molti, in rapporto alla popolazione, ma stentano a trovare lavoro. Il livello di disoccupazione e di sottoccupazione rimane inaccettabile.
La preparazione professionale che voi fate in questo istituto rappresenta un contributo eccezionale, tanto più importante perché, insieme alle conoscenze tecniche, possiate acquisire nel vostro intimo la consapevolezza piena dei diritti-doveri di ogni uomo, quale componente della collettività.
Approvo il taglio concreto di questa preparazione professionale: per inventare nuove occasioni di lavoro, basta ispirarsi alle nostre tradizioni per riscoprire attività artigianali e produzioni che oggi tornano ad avere interesse economico.
La Campania è ricchissima di spunti, di tecniche artigiane che non si sono estinte, ma che vanno ravvivate: l'intarsio sorrentino, la maiolica dipinta a mano, il corallo, il cammeo, la carpenteria marinara, la produzione di alimenti genuini, unici che ci invidia tutto il mondo e che, prodotti lontano da qui, hanno un altro sapore. C'è tanto da fare.
Dobbiamo rimboccarci le maniche un po' tutti. Prima di tutto, voi.
Ma anche le autorità locali devono saper interpretare, con visione, il futuro partendo dalla ricerca delle potenzialità che già esistono e sono poco sfruttate.
Insisto sul tema lavoro accoppiato a quello della formazione.
Se le vostre famiglie avessero goduto della serenità che soltanto un vero lavoro può offrire; se l'ambiente in cui siete cresciuti e le scuole che avete frequentato vi avessero dato ciò cui i ragazzi hanno diritto per maturare la loro personalità, sono certo che la maggior parte di voi avrebbe evitato gli errori che l'hanno portata qui.
Con piacere ho letto che voi definite Nisida un "ambiente di rieducazione".
L'espressione mi ha particolarmente colpito non solo perché riecheggia il principio scritto nell'articolo 27 della nostra Costituzione sulla finalità di rieducazione che il nostro ordinamento assegna alla pena, ma anche perché vuole indicare che, nei nostri istituti, la rieducazione non è espressione vuota, ma è costituita da condotte concrete volte a far acquisire la maturazione e la conoscenza che vi consentiranno un inserimento nella vita civile che sia fruttuoso per voi e per gli altri.
E' la prova che molto si sta facendo per migliorare il nostro sistema penitenziario minorile che, per diversi aspetti, è già all'avanguardia in Europa e nel mondo; come attesta tra l'altro l'interesse che vari Paesi hanno già dimostrato per l'iniziativa del Governo di collocare in Italia, e proprio a Nisida, il Centro studi europeo sulla delinquenza dei minori e sulla questione minorile: una iniziativa altamente apprezzabile che il competente Dipartimento sta sostenendo con forza e di cui non posso che auspicare l'attuazione.
Anche perché essa si muove nell'ottica della individuazione di nuovi modelli di rieducazione e di reinserimento che, meglio degli attuali, si adattino anche ai minori stranieri; e cioè anche a coloro che una volta usciti dagli istituti sono spesso privi di punti di riferimento territoriali, come la famiglia, la scuola, le strutture sociali e sono perciò meno tutelati da odiose forme di sfruttamento e violenza.
Sono felice di essere con voi. Il mio desiderio era ed è quello di generare in ciascuno di voi, un senso di speranza e di fiducia.
Ognuno di voi deve poter uscire da qui avendo sicurezza in se stesso, avendo ripudiato, per averne preso coscienza, l'errore commesso.
Cari ragazzi,
devo dirvi sinceramente che quello che vi ho dato poco fa è il tricolore che ho consegnato con più piacere in questi tre anni passati da Presidente della Repubblica.
Mi ha colpito il fatto che la bandiera fosse il regalo che voi stessi mi avete chiesto.
Non mi sfugge il significato che nel fare questa richiesta trasmettete alle istituzioni, alla società: voi, ospiti di un istituto di rieducazione, ragazzi che hanno commesso degli errori, oggi vi riconoscete nei valori che tengono uniti gli italiani, valori di libertà conquistati con battaglie e sofferenze, con il lavoro, con il rispetto dei diritti degli altri e con la pratica delle regole e dei doveri che liberamente gli italiani si sono dati.
Questi principi, questi valori sono racchiusi in quella bandiera. Con il chiedermela ve ne dichiarate consapevoli, lo sento.
Così esprimete un impegno importante. Lo fate alla mia presenza. Ne sono testimone.

Intervento del Presidente della Repubblica, Carlo Azeglio Ciampi, al Complesso Monumentale del Vittoriano in occasione dell'apertura dell'Anno Scolastico 2002/2003.
Roma, Complesso Monumentale del Vittoriano
18 settembre 2002

Care ragazze e cari ragazzi,
buon anno scolastico a tutti voi, ai vostri insegnanti, alle vostre famiglie. Ci ritroviamo per la terza volta su questa straordinaria terrazza di Roma, della nostra capitale, su un monumento che sta diventando uno dei punti centrali dell'incontro di ogni italiano con la città eterna.
La riscoperta del Vittoriano è legata a questo appuntamento con voi, ormai tradizionale. Insieme riaprimmo ai cittadini questo storico monumento tre anni fa, dando inizio a una consuetudine annuale di riflessione sul futuro della nostra scuola e, dunque, della nostra Nazione, degli italiani, in Patria e all'estero.
E voglio rivolgere subito un saluto e un augurio alle scuole italiane nel mondo; a quelle che ho visitato, da Montevideo a Buenos Aires e Rosario, da Pola e Fiume a Bratislava e a tutte quelle che non ho ancora potuto visitare.
Esse svolgono un lavoro di grande valore per tutti noi. Non solo tengono vivo in tanti Paesi il legame delle comunità di origine italiana con la lingua e la cultura della madre Patria, ma rispondono anche al bisogno di conoscenza che dell'Italia c'è tra gli altri popoli.
Un anno fa, ci ritrovammo qui pochi giorni dopo la tragedia dell'11 settembre. Quel giorno nessuno di noi potrà mai dimenticarlo.
E' stato un duro, drammatico richiamo al pericolo che incombe su tutti noi per la presenza nel mondo di forze che cercano di prevalere predicando l'odio, praticando la violenza.
La consapevolezza della gravità del pericolo del terrorismo ci rende ancor più impegnati nel compito di far affermare nelle coscienze dei giovani quei valori dello spirito che sono l'essenza costitutiva della natura umana, la base della convivenza civile, dell'incontro e del dialogo fra culture diverse.
L'istruzione è il motore dello sviluppo; deve assicurare processi formativi innovativi che offrano al mondo del lavoro, insieme alle figure tradizionali, le nuove professionalità richieste nella società di oggi, nel solco della nostra grande tradizione umanistica.
Occorre continuare nel lavoro da anni avviato per favorire l'aggiornamento della scuola, secondo quei principi di garanzia del diritto all'istruzione e all'equità sociale che sono propri della sua funzione pubblica.
Il sistema scolastico nazionale ha contribuito più di ogni altro alla costruzione di una Patria unita, alla educazione e alla formazione di cittadini consapevoli, al miglioramento di noi italiani.
La sua insostituibile funzione va rafforzata in un momento storico caratterizzato dall'arrivo in Europa di tanti lavoratori stranieri, che portano con loro altre lingue, culture, religioni, e che hanno la necessità della scuola come luogo che li faccia divenire partecipi, attraverso i loro figli, dei principi e dei valori della nostra civiltà basata sul dialogo e sulla consapevolezza dei diritti e dei doveri.
Lo studio della storia, della filosofia, della scienza, della letteratura, dell'arte, é strumento fondamentale dell'educazione civica. Questo è il senso più profondo dell'insegnamento della cultura classica, della civiltà cristiana, dell'umanesimo, della filosofia e delle letterature europee.
Prendete familiarità con i classici della nostra cultura! Leggete Dante e Leopardi; approfondite la storia della nostra indipendenza nazionale, del nostro glorioso Risorgimento, la sua continuità ideale con la Resistenza, con la democrazia costruita con la Repubblica e la sua Costituzione.
E' importante che, per decisione del Ministro Moratti, questa giornata di inaugurazione dell'anno di studi sia dedicata alla solidarietà. L'impegno contro l'esclusione sociale deve essere rafforzato. E' bene che il nostro sistema scolastico si interroghi e trovi risposte sull'abbandono del percorso formativo da parte di un numero troppo elevato di ragazze e di ragazzi. La scuola italiana può e deve riconquistarli all'istruzione, alla formazione.
Voglio ora leggervi un passo di una lettera che mi ha colpito. E' la lettera dei ragazzi del carcere minorile di Nisida. Sono andato a trovarli poche settimane fa.
Mi hanno accolto con queste parole: "Qui a Nisida è vero che ci manca la libertà - e la libertà è tutto - ma ci offrono la scuola, i corsi di formazione professionale e tante altre cose. In poche parole ci insegnano a vivere bene e onestamente".
E così continuavano: "Se noi avessimo avuto prima tutte queste attenzioni e soprattutto la cura che per noi dimostrano gli educatori e gli insegnanti dell'Istituto, non diciamo che ci saremmo salvati tutti, ma una buona parte di noi ne sarebbe uscita vincente". Queste parole che ho voluto citarvi ci aiutano a pesare bene il valore che hanno per la società la scuola, lo studio, la formazione.
Proponetevi quindi di avviare in ogni città d'Italia, con il vostro entusiasmo, iniziative concrete per ridurre l'esclusione sociale, coinvolgendo soprattutto le scuole dei quartieri disagiati. E coinvolgere - ricordatevelo - significa avere un animo e una mente aperti al dialogo, disponibili a comprendere esigenze, aspirazioni, condizioni, stati d'animo degli altri, disponibili ad aprirsi agli altri.
L'altro tema su cui vi invito a impegnarvi è la cittadinanza europea. La formazione di un senso di appartenenza all'Europa e alle sue istituzioni non sostituisce la cittadinanza nazionale ma ne è il naturale sviluppo; rafforza il richiamo ai doveri della cittadinanza e la tutela dei diritti e degli interessi dei cittadini nelle singole realtà nazionali.
L'Europa, care ragazze e ragazzi, è la vostra grande avventura. E' un'avventura di vita e di ideali, di conoscenza e di comportamenti.
E' importante che vi teniate informati sul lavoro di costruzione delle istituzioni europee, che cominciate a conoscerne finalità e funzionamento.
Ma per voi è altrettanto importante studiare altre lingue oltre all'italiano e imparare a usarle; avere consapevolezza, pur sommaria, del pensiero e delle espressioni culturali delle altre nazioni d'Europa; conoscere il mondo; parlare con i vostri coetanei. Ci vogliono nella scuola nuove iniziative, come l'"Erasmus", anche per le scuole superiori e per le scuole medie. Così si costruisce la comune identità del futuro e si va incontro alla vostra domanda di esperienza.
Le donne e gli uomini che, quasi sessant'anni fa, scrissero la Costituzione repubblicana e sognarono l'Unione Europea crearono le basi per legare cittadini e istituzioni in un patto utile e positivo.
Da una parte la Repubblica si prende cura dei suoi cittadini. Si impegna - sono parole della Costituzione - a "rimuovere gli ostacoli di ordine economico che, limitando di fatto la libertà e l'eguaglianza dei cittadini, impediscono il pieno sviluppo della persona umana e l'effettiva partecipazione di tutti i lavoratori all'organizzazione politica, economica e sociale del Paese"; si impegna a promuovere le condizioni che consentono a ciascuno di scegliere "l'attività o la funzione che concorra al progresso materiale o spirituale della società".
Dall'altra parte, la Repubblica ha bisogno di cittadini istruiti, che si prendano cura delle istituzioni nazionali ed europee.
La scuola è il luogo fondamentale per realizzare tutto questo e dunque deve essere una scuola "aperta a tutti"; e i "capaci e meritevoli, anche se privi di mezzi" - è ancora la Costituzione - debbono poter "accedere ai gradi più alti dell'istruzione".
Ho fatto distribuire a ciascuno di voi una copia della nostra Costituzione. Leggetela, discutetene tra voi. E' un testo bello e moderno. Vi raccomando in particolare la lettura attenta dei primi dodici articoli: affermano i principi fondamentali, i diritti inviolabili dell'uomo come singolo e come partecipe della società.
La democrazia italiana si fonda sull'amor di Patria, sul lavoro, sui diritti e sui doveri dell'uomo, sull'identità di una Nazione che ha nella promozione della cultura, nella difesa del territorio e del patrimonio artistico le sue secolari radici.
Voglio salutarvi richiamando il dodicesimo articolo, con il quale si chiude la parte introduttiva della Costituzione repubblicana: è dedicato alla nostra bandiera, al tricolore. Il tricolore racchiude in sé la nostra identità, la nostra libertà, la nostra unità nazionale, i valori tutti che abbiamo ereditato e che gelosamente custodiamo. E' il simbolo di quanto più prezioso abbiamo.
Viva l'Italia!

Intervento del Presidente della Repubblica Carlo Azeglio Ciampi, in visita alla città di Ravenna, in occasione dell'incontro con le autorità istituzionali, politiche, civili e militari ed i Sindaci della Provincia di Ravenna
Ravenna
30 ottobre 2002

Questa terza ed ultima giornata della mia nuova visita nell'Emilia-Romagna, che mi ha visto prima a Ferrara ed ora a Ravenna, ha avuto qui un inizio particolarmente felice. Nei vostri discorsi, insieme con parole di benvenuto, per le quali vi ringrazio, ho ascoltato attente analisi del quadro economico e sociale della città e della Provincia di Ravenna, nel più ampio ambito della Regione Emilia-Romagna. Avete espresso, concordemente, un giudizio positivo, che appare particolarmente significativo in un momento come questo, di congiuntura non particolarmente esaltante, in Italia e in Europa.
Nell'ascoltarvi, non potevo non riandare, con i miei ricordi, a quella che era la Ravenna di più di quarant'anni fa: quando, nel 1959, giovane funzionario della Banca d'Italia a Macerata, trascorsi qui un periodo di alcuni mesi, essendo stato inviato a Ravenna per coadiuvare un funzionario più avanzato in carriera, della sede centrale di Roma, in una rituale visita ispettiva alla Cassa di Risparmio di questa città.
Ho rintracciato un passo della relazione che l'ispettore anziano presentò al suo ritorno a Roma. Si descriveva l'economia del ravennate come "un'economia basata su una agricoltura ricca di grano, uva da vinificazione, frutta, ed integrata da attività commerciali ed industriali in crescente sviluppo"; grazie anche alle iniziative "intese a creare una zona industriale nelle immediate vicinanze del porto", che avrebbe "favorito ad un tempo l'impianto di nuovi stabilimenti" e l'espansione dei traffici, aventi per oggetto "i prodotti agricoli locali" e il commercio dei mangimi importati per il bestiame della Valle Padana.
Nel 1959, a quattordici anni dalla fine della guerra, stava quindi incominciando ad emergere un'economia ravennate non più soltanto agricola, orientata verso il commercio delle granaglie e verso nuove attività industriali, più o meno legate alla realtà di un porto ancora importante: anche se non era, nemmeno geograficamente, lo stesso porto che l'Imperatore Augusto aveva costruito nell'insenatura di Classe - non esiste più - per farne una delle due basi navali dell'Impero; predestinando così Ravenna al suo destino di ultima capitale dell'Impero Romano d'Occidente.
Quanta storia alle spalle di questa città! I miei ricordi diretti della Ravenna di fine Anni Cinquanta affiancano, col potere singolare di selezione della memoria, al quadro del porto e del commercio di granaglie che vi transitava, le vivide immagini delle monumentali basiliche bizantine, che danno ancora oggi, a moltitudini di visitatori provenienti da ogni parte del mondo, splendente testimonianza di quella passata grandezza.
Ed è a quei ricordi che riandava la mia mente mentre vi ascoltavo, confrontando la Ravenna d'allora - impegnata a compiere, con i disastri della guerra oramai lasciati alle spalle, i primi passi di quello che fu poi chiamato "il miracolo italiano" - con la realtà odierna, che voi mi avete accuratamente descritto.
Da allora, l'Italia democratica, forte dei valori conquistati nel tempo della Liberazione; forte della sua Costituzione repubblicana; forte del Trattato di Roma che ha dato il via all'unificazione economica e politica dell'Europa; forte della sua antica etica del lavoro e delle sue capacità imprenditoriali, ha fatto davvero molta strada. Questa è un'altra Italia, e un'altra Ravenna.
I vostri discorsi sullo stato odierno dell'economia ravennate si sono svolti, giustamente, partendo da un confronto del quadro attuale con quello non di cinquanta ma di dieci anni fa, segnato dalla grave crisi provocata dalle difficoltà del Gruppo Ferruzzi. Mi avete raccontato quella che può soltanto definirsi una "storia di successo": un successo strappato da una crisi grave, grazie alla laboriosità, allo spirito d'impresa presente nel settore privato come in quello cooperativo, alla capacità di collaborazione fra le organizzazioni imprenditoriali e sindacali, fra tutti i settori della società e dell'economia ravennati, insieme con le autorità locali.
Alla particolare coesione della vostra società, oltre che ai meriti del vostro proverbiale, romagnolo "carattere sanguigno", voi fate risalire, in non piccola parte, le ragioni del fatto che siete riusciti ad uscire in appena un decennio da una crisi grave, ritrovandovi oggi con un'economia più solida di prima, con la piena occupazione, e con una società che ha salvaguardato innati valori di solidarietà.
Al rafforzamento delle imprese legate al porto e alla navigazione, allo sviluppo di nuovi settori produttivi, e all'ammodernamento della vostra agricoltura, voi avete aggiunto il potenziamento di un poderoso flusso turistico, attratto sia dalla bellezza delle vostre coste, sia dalla singolare imponenza dei vostri monumenti bizantini.
Avete anche sviluppato, in questo quadro di un "sistema integrato spiaggia-città d'arte" (che potrà ancora arricchirsi dalla riscoperta di Classe, prossima grande tappa per la storia dell'archeologia in Italia), iniziative culturali di prestigio internazionale, come il Ravenna Festival.
Tutte queste iniziative compongono un modello di sviluppo che può giustamente appassionare gli studiosi. Alla sua conoscenza, e alla sua ulteriore crescita, la vostra nuova università potrà e dovrà dare un significativo contributo; come potrà darlo la motivazione dei giovani attraverso un'adeguata e mirata preparazione, che li conduca dagli anni dello studio agli anni del lavoro in un’atmosfera di riaffermazione dei valori, di sicurezza psicologica ed economica.
Un'ulteriore considerazione mi viene suggerita dalla presenza, oggi qui con noi, di due Cardinali di origine ravennate - le Loro Eminenze Achille Silvestrini e Ersilio Tonini - cui rivolgo un particolare saluto, nel nome di sentimenti, di stima e di amicizia formatisi all'incrociarsi di diversi percorsi individuali. Li so, tutti e due, legati e orgogliosi della propria terra.
Si è parlato qui di una società caratterizzata da una forte capacità di trovare "punti di mediazione", di "concertare le decisioni che riguardano la collettività". Le radici di questa vostra identità, e di questa coesione, si trovano anzitutto nel passato risorgimentale: la nascita del tricolore, all'epoca della Repubblica Cispadana, si ebbe ad opera del patriota e letterato Giuseppe Compagnoni di Lugo. Uno stretto nesso di principi e di ideali unisce il Risorgimento alla Resistenza, che, come è stato ricordato, accomunò, in queste terre, uomini di diversa estrazione politica come Benigno Zaccagnini e Arrigo Boldrini - al quale rivolgo il mio saluto.
Di ciò dà testimonianza il tricolore che ho alle mie spalle, a fianco del busto di Dante: il tricolore della 28esima Brigata Garibaldi, insignita di medaglia d'argento al valor militare, nel settembre del 1945. La motivazione, che cito, ne esaltava la partecipazione "alla lotta clandestina, alle dipendenze di unità alleate e fianco a fianco e in stretta collaborazione con una Grande Unità del nostro rinnovato esercito".
Il patriottismo vi univa tutti, vi unisce tutti. Ma questo fu anche, non dimentichiamolo, un territorio caratterizzato, fino a tempi non molto lontani, da una vivace, anche aspra contrapposizione, fra corrente di pensiero "anticlericale", come allora si diceva, e corrente religiosa.
Prendiamo atto che il confronto appartiene al passato. Ne rimangono ancora vivi gli echi; non più le polemiche. Non è che si siano spenti gli animi; è che in questa Italia, in questa terra romagnola, si è creato un nuovo rapporto di apertura, di cordiale intesa e di operosa collaborazione fra gli eredi di quelle diverse tradizioni. Ne abbiamo ogni giorno testimonianza, quando si debbono affrontare i problemi propri della società contemporanea.
Questa riconciliazione - che non è peraltro una caratteristica esclusiva di questi territori - è anch'essa all'origine della capacità di lavorare insieme, con concrete iniziative per il bene della comunità, e particolarmente delle sue "fasce più deboli".
Talvolta mi stupisce il fatto che di questa avvenuta riconciliazione degli animi, di questa riunificazione della nazione italiana, di questa nuova realtà di collaborazione, come potremmo dire fra uomini di chiesa e uomini delle istituzioni civili, così poco si parli. Eppure questa mi appare come una delle grandi e positive novità dell'Italia d'oggi, anche se è avvenuta così spontaneamente e gradualmente - perché tutti sono cambiati, gli uni e gli altri - da non far rumore. E' invece un segno importante della crescita culturale e civile della nostra società. Viviamo in un ambiente di libertà religiosa e di pensiero.
Questa di Ravenna è una società cosiddetta "opulenta". Di siffatte società del nostro tempo condivide le caratteristiche positive, ed anche quelle negative. E' una società consapevole dei doveri della solidarietà. Ma soffre della trasformazione del tessuto dei legami famigliari che è caratteristica del nostro tempo. Non c'è più la famiglia patriarcale, e ne derivano problemi come l'insufficiente assistenza casalinga ai malati, o come la solitudine degli anziani, o come il disagio giovanile.
A questi problemi lo "stato sociale", o assistenziale, per quanti progressi siano stati fatti in questa direzione, non può offrire risposte compiute. Una parte delle risposte deve venire, e sta avvenendo, dalla società civile: una società dove il fenomeno del volontariato - nel senso più largo del termine, includendo nel calcolo anche le decine di migliaia di obiettori di coscienza impiegati in questi ultimi anni in tutti i settori del servizio civile - ha assunto dimensioni notevoli, fra le più elevate nell'ambito di tutti i Paesi europei.
La fine ormai prossima del servizio militare obbligatorio, e quindi delle "obiezioni di coscienza", provocherà, e in parte sta già producendo, una grande flessione nel numero dei volontari. Il rapporto del luglio scorso sul servizio civile in Italia prevede, per la fine di quest'anno, un "vuoto" di 20 mila giovani in servizio civile, a confronto di una domanda di tutti gli enti convenzionati per oltre 85 mila posti d'impiego.
Come provvedere? Si è già incominciato a dare una prima risposta con l'inizio, in via ancora sperimentale, del servizio civile volontario, fin d'ora aperto anche alle ragazze, con una durata di 12 mesi dell'impegno assunto. Per ora, la quasi totalità dei volontari del servizio civile è composta da donne. Si stanno raggiungendo cifre inaspettatamente alte: sono già duemila le giovani volontarie del servizio civile, e ci si avvicinerà presto all'obiettivo di 7-8 mila per questa fase che, ripeto, è sperimentale.
Molto ci sarebbe da dire su questa grande novità, e sulla corsa contro il tempo impegnata per ottenere, (quando fra pochissimi anni finirà il servizio di leva, e quindi l'afflusso degli obiettori di coscienza), un numero di volontari del servizio civile, in tutti i suoi rami - assistenziale, sociale, educativo, culturale, o nell'impegno per la salvaguardia dell'ambiente, o nella cooperazione allo sviluppo anche oltre i nostri confini - pari alla domanda di volontari dei tanti enti convenzionati che ne hanno bisogno, come degli enti locali.
Mi limito per ora a proporre all'attenzione della società italiana questo grande tema, di cui così poco si parla, e di cui quindi poco si sa. Ai giovani e alle giovani dico: si può servire la Patria militando come volontari in uno dei molti settori del servizio civile, nell'interesse della società, per il bene soprattutto dei più deboli, così come vestendo l'uniforme, al servizio della sicurezza e della pace. Si hanno, in ambedue i casi, anche vantaggi pratici. Ma soprattutto si può vivere un periodo di formazione che può risultare determinante per tutta la propria vita. E' importante un periodo della gioventù dedicato alla collettività, e vissuto in collettività, sia in armi, sia senza armi.
Concludo ringraziandovi per avere stimolato, con i vostri interventi, molte delle riflessioni che vi ho qui sottoposto. Mi attendono ancora, in questa giornata ravennate, incontri che consentiranno un approfondimento degli argomenti toccati; ed anche momenti rievocativi di eventi tragici ma gloriosi, eventi fondanti della nostra identità democratica e repubblicana. Mi preparo anche, con gioia, a visitare le vostre recenti e importanti scoperte archeologiche, e a rivisitare alcuni dei vostri grandi monumenti architettonici, che rievocano un'epoca della storia ravennate che fu essenziale anello di congiunzione fra la grandezza di Roma e la nascita del mondo moderno e della patria italiana. Da ultimo non mancherà, in omaggio alla vostra particolare vocazione, un momento musicale.

Vi ringrazio ancora per la cortese accoglienza e vi auguro buon lavoro, e nuovi successi.

Intervento del Presidente della Repubblica Carlo Azeglio Ciampi presso la Scuola Superiore dell'Amministrazione dell'Interno, in occasione della cerimonia conclusiva delle celebrazioni del bicentenario dell'istituto prefettizio
Roma – Scuola Superiore dell’Amministrazione dell’Interno
13 dicembre 2002

Sono felice di essere di nuovo in questa bellissima struttura, che è una delle realtà più moderne di tutto il sistema d'alta formazione dei funzionari dello Stato. Siatene orgogliosi. Sviluppatene sempre più l'attività operativa nel reclutamento, nella formazione professionale.
Questo incontro solenne celebra il bicentenario dell'Istituzione Prefettizia. Gli elevati discorsi che abbiamo ascoltato ci hanno confermato con quali sentimenti il bicentenario sia stato e sia da voi vissuto. Sentimenti che si sintetizzano nei due valori fondanti della nostra Repubblica: la libertà dei cittadini, l'unità della Patria. Quell'embrione di Stato che si realizzò durante l'occupazione napoleonica nel 1802, sotto la guida di figure come Francesco Melzi d'Eril, lasciò tracce profonde nelle generazioni che hanno poi dato vita al Risorgimento nazionale. Per esempio nelle città della Lombardia e dell'Emilia si realizzò una prima, importante, apertura delle elites cittadine alla borghesia, che ebbe largo accesso alle cariche pubbliche proprio nelle appena istituite Prefetture.
Tuttavia, l'istituzione dei Prefetti in Italia ha il suo vero inizio con l'Unità nel 1861. Nonostante la forza del "modello francese", era ben presente alla classe dirigente di allora l'opportunità di tentare una via autonoma, un "modello italiano", per trovare un equilibrio tra la presenza del governo centrale e la ricchezza e la valorizzazione delle diversità locali. Quell'equilibrio fu ricercato negli ordinamenti, si realizzò con il buon senso e la prassi. I progetti - troppo presto accantonati - di decentramento elaborati già nel 1860 - 1861 da patrioti illuminati come Minghetti, Farini, Jacini dimostrano l'intuizione che fin da allora si ebbe della rilevanza di questo problema. Il modello centralizzato di tipo francese venne adottato con molti "adattamenti"; nella attuazione si affermarono comportamenti di dialogo, di mediazione che sono sempre stati elementi costitutivi dell' "arte" del Prefetto italiano.
Nella storia d'Italia, i Prefetti hanno contribuito in modo significativo all'affermazione dell'idea nazionale, alla coesione e alla solidarietà della nostra comunità, alla crescita delle stesse comunità locali, al rispetto delle istituzioni e dei loro simboli, a partire dal tricolore. La cura del tricolore è affidata anche a voi, Signori Prefetti, perché nella nostra bandiera, simbolo delle libertà civili, è racchiuso quanto di più prezioso abbiamo e che vogliamo trasmettere intatto alle nuove generazioni.
Nei Prefetti, nelle Prefetture gli italiani vedono un presidio di garanzia, di legalità, di sicurezza.
Anche nelle più recenti indagini di opinione pubblica le istituzioni dello Stato preposte alla sicurezza dei cittadini riscuotono il massimo del consenso. E' un compito che il Ministero dell'Interno svolge in modo esemplare. In base all'articolo 117 della Costituzione, spetta allo Stato la legislazione esclusiva in materia di "ordine pubblico e sicurezza, ad esclusione della polizia amministrativa locale".
Mi preme ora soffermarmi sul servizio che il Prefetto rende alla comunità nazionale come garante dell'equilibrio tra i poteri pubblici che operano nel territorio.
Si tratta di una funzione necessaria, ineliminabile, tanto più oggi che siamo impegnati nella costruzione di un sistema di federalismo solidale. C'è bisogno di dialogo intenso, costruttivo tra le autorità locali, le une con le altre; tra queste e l'amministrazione centrale, nelle sue diverse articolazioni sul territorio; tra l'insieme dei poteri pubblici e i cittadini, la società civile, i suoi bisogni e le sue aspirazioni.
Non si deve mai perdere di vista l'obiettivo ultimo di questo processo: arricchire il capitale sociale presente nel territorio, accrescere l'efficienza delle istituzioni della Repubblica, renderle più vicine ai cittadini, più rapide nel prendere decisioni.
Rafforzamento delle autonomie, rafforzamento della unità, del prestigio e della dignità dello Stato, sono obiettivi che possono, devono essere perseguiti congiuntamente. I cittadini non li sentono divergenti. Sono due facce della stessa medaglia. La valorizzazione delle specificità diffuse nel territorio fortifica nelle coscienze l'identità nazionale, che infatti sta vivendo una sua nuova fioritura, soprattutto tra i giovani.
Il trasferimento di specifici compiti e responsabilità di governo della cosa pubblica dallo Stato alle autorità locali - Regioni, Province, Comuni - segna una svolta impegnativa nella storia costituzionale della Nazione.
Questo percorso, che sta al legislatore delineare, per calarsi nella realtà operativa, ha bisogno del concorso di tutti, essenziale per mettere bene a punto, sperimentandoli, i nuovi meccanismi decisionali.
L'interesse ultimo da tutelare è quello dei cittadini. Il rischio che la visione del particolare possa danneggiare la realizzazione dell'interesse pubblico preminente impone che la relazione tra poteri pubblici sia improntata al dialogo più intenso. La vostra stella polare deve essere quella di favorire la collaborazione istituzionale, nell'interesse della Repubblica.
In quest'ottica confido molto nell'attività delle "Conferenze Permanenti", come sedi naturali di concertazione e raccordo tra le autorità pubbliche dislocate sul territorio. Ed è proprio l'affermazione di queste forme organizzative che avvicina i diversi livelli di governo, dando rapidità ed efficacia alle soluzioni dei problemi, che sempre più spesso coinvolgono soggetti diversi.
Ho molto apprezzato l'impulso dato da molti Prefetti alle sinergie tra enti locali, soprattutto tra i Comuni minori. E' importante che i piccoli Comuni continuino a vivere, a rappresentare un presidio di vita, di economia, di tradizioni sul territorio, mettendo però in atto forme associative che li mettano in grado di far fronte ai nuovi compiti conferiti con il decentramento amministrativo.
Anche l'esperienza dello sportello unico per le imprese va diffusa con impegno e con tenacia.
La lunga e complessa operazione del cambio della moneta, con l'introduzione dell'euro, ha visto protagonisti Voi Prefetti fin dall'inizio del processo, nel 1998, con i Comitati Euro Provinciali, che hanno dato un esempio interessante di funzioni esercitate sul campo e da tutti apprezzate.
Nelle crisi settoriali dell'economia, è a Voi che si rivolgono spesso autorità locali e società civile, e in Voi trovano interpreti attenti, capaci di creare punti di incontro rispettosi delle esigenze di tutte le parti.
Un altro tema che Vi vede protagonisti è quello dell'immigrazione.
Il fatto che sia stata prevista l'istituzione presso ogni Prefettura-Ufficio Territoriale del Governo di uno "sportello unico per l'immigrazione", responsabile dell'intero procedimento relativo all'assunzione dei lavoratori stranieri e all'emersione di lavoro irregolare, risponde alla esigenza di non ridurre la tematica dell'immigrazione solo a un profilo di polizia.
Mi ha fatto altresì piacere che la legge che ha modificato la normativa in tale materia abbia fatto espresso riferimento alle Prefetture-Uffici Territoriali del Governo, mantenendo così l'originaria denominazione come avevo in precedenza auspicato.
Signori Prefetti, ogni mese ho occasione di incontrare alcuni di Voi nei miei viaggi nelle Regioni, nelle Province, nelle città d'Italia. Nessuna informazione mi arricchisce di più di quella maturata in loco.
Come è stato ricordato, alcuni anni fa ho avuto l'onore di essere per poche settimane Ministro dell'Interno, ed è un ricordo vivo, per la competenza, la dedizione, il senso dello Stato che ho respirato in quelle mattine passate al Viminale.
Continuate con entusiasmo - è il mio caldo invito - nel Vostro servizio alla Nazione, alla Repubblica.
Questa Italia che ha trovato sempre la forza di reagire anche alle situazioni più difficili, non è una Nazione sfiduciata. Avverto tanti fermenti, tanti stimoli vitali, nelle città, nell'economia, nella cultura, soprattutto tra i giovani. Dobbiamo saperli cogliere, saperli sviluppare. Ci aiuteranno a superare i problemi congiunturali e strutturali che abbiamo di fronte, che vanno affrontati uno per uno, senza generalizzare, con freddezza e voglia di combattere, soprattutto, con fiducia. C'è bisogno di darsi nuove mete, obiettivi chiari che poggino ben saldi sui principi di quel "modello italiano" di vita e di benessere che desta sempre di più l'interesse internazionale e che ci indica la strada da percorrere.
Auguri a tutti voi, auguri alle vostre famiglie. Viva l'Italia.
Intervento del Presidente della Repubblica Carlo Azeglio Ciampi alla cerimonia di presentazione degli auguri da parte del Corpo Diplomatico
Palazzo del Quirinale
19 dicembre 2002

Eccellentissimo Decano,
Signori Ambasciatori,
Signore e Signori,
La ringrazio, Signor Decano, per le Sue parole e per gli auguri che, a nome dell'intero Corpo Diplomatico, ha rivolto all'Italia e alla mia persona. Li ricambio con sentimenti di amicizia.
Siamo lieti di ospitare una comunità diplomatica impegnata in una missione di dialogo. Vi trovate nel cuore di una nazione antica che possiede un'inconfondibile identità e continuità unitaria, formatesi in secoli di storia e di cultura. Vi trovate nella capitale di una nazione animata da una profonda vocazione internazionale e di uno Stato fondato sui valori del Risorgimento e della Resistenza, maturato nelle conquiste civili e sociali di oltre cinquant'anni di vita della Repubblica. Roma si identifica con l'atto internazionale che ha dato vita, nel 1957, alle Comunità Europee e custodisce tutti i Trattati, da quello di Roma a quello di Nizza.
In tre anni e mezzo di fitta attività internazionale da Presidente della Repubblica Italiana, ho constatato quanto accomuni noi tutti un bisogno autentico di valori. Senza rispetto autentico per la dignità della persona umana, non si fa buona politica estera.
Siamo allarmati dagli attentati terroristici di Bali, di Mosca, di Gerusalemme, del Kashmir, di Mombasa e nei mari della penisola arabica, col loro tragico prezzo di vite innocenti; dai disastri ecologici, spesso provocati dalle incurie dell'uomo, quale quello della petroliera Prestige; dallo spettro di nuove carestie.
Per vincere, contro il terrorismo, contro la fame, contro la devastazione del pianeta, è tempo di serrare le fila con rinnovata determinazione.
Il mio primo incontro con la comunità diplomatica celebrava la fine del secolo con l'entusiasmo di un decennio di muri abbattuti.
Oggi abbiamo di fronte un quadro mondiale non più diviso in blocchi contrapposti, pur sempre irto di difficoltà: dall'intrattabilità di molte crisi, al rallentamento dell'economia, dall'insicurezza generata dal terrorismo e dalle armi nucleari, biologiche e chimiche, al contrasto fra culture e sistemi di valori.
Eppure, quando abbiamo affrontato insieme l'oltraggio rappresentato dall'intolleranza, dall'esclusione, dall'oppressione, quando abbiamo guardato agli interessi delle future generazioni, quando abbiamo operato per affermare la causa della libertà, della democrazia, dei diritti umani, abbiamo raccolto successi. Le decisioni del Consiglio di Sicurezza delle Nazioni Unite contro le armi di distruzione di massa e per impedire possibili effetti devastanti su intere popolazioni, le Conferenze di Monterrey e di Johannesburg, il dialogo fra G8 e paesi africani dimostrano che molte sfide sono state raccolte. I Paesi industrializzati e l'Africa della Nepad riannodano dialogo e cooperazione; la stabilizzazione e la ricostruzione dei Balcani stanno dando frutti; l'Unione Europea diventa più ampia e più coesa, la moneta unica si sta affermando. I progressi nella collaborazione e nella solidarietà delle nazioni sono reali.
Sono però inadeguati al bisogno di pace e al raggiungimento del minimo vitale in troppi Paesi poveri. Non ci si adopera abbastanza per superare ostacoli e divisioni: i contrasti fra il Nord e il Sud del mondo, le intolleranze fra culture, fedi e etnie, le disuguaglianze all'interno di nazioni e continenti.
L'Italia vuole una comunità internazionale basata su principi e su regole condivisi, applicati, rispettati. Vuole il rilancio dello spirito di San Francisco e di Bretton Woods. L'Italia crede nella capacità del sistema delle Nazioni Unite - attraverso l'azione dei propri organi, in particolare del Consiglio di Sicurezza - di far rispettare i principi della Carta. Sono la fonte di legittimità degli interventi per il mantenimento della pace e della sicurezza internazionale. Ne siamo noi, Stati membri, i veri responsabili.
Dobbiamo rinnovare la scelta fatta con la Carta dell'ONU. Questo significa costruire un ordine internazionale fondato: sul riconoscimento di quei valori e diritti universali, che abbiamo elevato al di sopra delle nostre diversità di cultura, di fede e d'interessi; sull'impegno a far rispettare le legislazioni e le regole internazionali che abbiamo promosso. Quest'ordine dev'essere credibile. Lo può essere solo se vengono esercitate: la responsabilità di far fronte alle minacce alla sicurezza, al degrado ambientale, alla criminalità; la capacità di risolvere le crisi; la volontà di sollevare oltre un quarto dell'umanità da condizioni di vita e di povertà inaccettabili.
Le regole sono rispettate solo se nascono da valori fondamentali comuni e se sono sorrette da un consenso convinto sulle finalità da raggiungere. Tre priorità dominano l'orizzonte internazionale: · la sicurezza dei cittadini; · le condizioni di vita di intere popolazioni; · lo stato del pianeta.
Dopo la orrenda strage dell'11 settembre, il susseguirsi di attentati fa oggi del terrorismo il nemico principale delle civiltà e delle società organizzate. Il terrorismo è barbarie. La lotta per combattere ed estirpare il terrorismo alle radici sarà lunga. La nostra solidarietà va ai popoli che vengono sistematicamente presi a bersaglio dalla violenza. Gli attentati contro le folle inermi, contro donne e bambini, sono atti di ferocia inumana. Le recenti stragi terroristiche in varie parti del mondo evocano rischi per la stabilità di Stati e di intere regioni; rischi accentuati dalla penetrazione del fanatismo e di movimenti eversivi. Dobbiamo assolutamente evitare altri "Stati falliti" nei quali si sono dissolte legalità e sovranità. Dove, come in Afghanistan, la comunità internazionale è intervenuta, la ricostruzione non è solo un aiuto alla popolazione, è una tutela della sicurezza e dell'ordine internazionale.
L'impegno militare e di polizia è una condizione necessaria ma non sufficiente. La sfida è politica, diplomatica, culturale. Per farvi fronte dobbiamo attingere alle risorse più profonde, morali e materiali, della comunità internazionale.
La povertà affligge oltre un quarto degli esseri umani. Troppo spesso è conseguenza di conflitti, di lotte intestine, di politiche nazionali che impoveriscono gli stessi popoli: i loro bisogni devono essere la nostra priorità. La sfida è il raggiungimento, in tutti i paesi, dei livelli indispensabili di alimentazione, di salute e di istruzione; è un obiettivo oggi alla portata dell'umanità.
Altra priorità è la salvaguardia del nostro pianeta. Lo sviluppo sostenibile è una scelta obbligata. I danni causati da modelli di crescita che trascurino l'impatto ambientale sono spesso irreparabili.
Sappiamo ormai che le variazioni del clima non sono indipendenti dalle attività umane. La terra appartiene all'umanità. Non possiamo ipotecare il benessere delle future generazioni. Abbiamo i mezzi per intervenire, per conciliare le esigenze della crescita economica e demografica con la tutela dell'ambiente: su questi problemi gli Stati devono operare insieme. In ambito europeo, dobbiamo agire subito per garantire la sicurezza marittima e delle coste. Queste sfide su cui la Dichiarazione del Millennio delle Nazioni Unite, la Conferenza di Monterrey, i vertici dell'alimentazione e della terra hanno già sollecitato la nostra attenzione sono il nostro banco di prova.

Signori Ambasciatori,
L'Italia si riconosce in una comunità di Nazioni forte, concorde, universale.
Appartenervi comporta responsabilità: nei fori multilaterali, in Europa, nel Mediterraneo, nell'attuare gli impegni per la lotta alla povertà e per lo sviluppo del Sud, nel mantenimento della stabilità nel mondo. Nei Balcani ed in Afganistan, in Africa e in Asia, l'Italia contribuisce alla sicurezza con iniziative politiche, con uomini e con risorse. E' interesse nazionale continuare ad assolvere queste responsabilità con determinazione.
La nostra vocazione internazionale spazia dalla cerchia europea e mediterranea agli storici amici di oltreoceano; dai grandi paesi emergenti dell'Asia alla rinnovata solidarietà con il continente africano; agli stretti legami di sangue e di civiltà con l'America Latina: siamo partecipi dei loro problemi, fiduciosi nella loro soluzione.
La comunità atlantica, alveo di valori, di culture e di democrazie prima ancora che alleanza e fonte di sicurezza, si regge su un rapporto consolidato di fiducia e di rispetto fra l'Europa e il Nord America. L'allargamento della NATO è un altro passo nell'eliminazione completa delle divisioni, imposte dai totalitarismi ai popoli europei. L'Italia ha dato un determinante impulso al consolidamento del partenariato con la Russia.
La stabilità del Medio Oriente, la collaborazione con gli Stati e con i popoli dell'area sono vitali per tutti, in particolare per l'Europa. L'Italia ha solide relazioni di amicizia con il mondo arabo, che condivide con noi il Mediterraneo. Il conflitto israelo-palestinese è una pericolosa fonte di instabilità, di odio e di sofferenza. Si risolve solo con il ritorno al negoziato; coll'attuazione delle risoluzioni delle Nazioni Unite; con la sicurezza e il rispetto di Israele; con la creazione di uno Stato palestinese entro confini certi e riconosciuti. Il Consiglio europeo di Copenaghen ha esortato il "Quartetto" all'adozione di un calendario e di un percorso negoziale preciso. Auspico vivamente che le proposte dei mediatori internazionali siano accettate da tutti e che entrambe le parti vi diano alacremente seguito.
L'unità dell'Europa è radicata nella storia, nella ragione e nel cuore degli europei. L'allargamento dell'Unione è una sfida che gli Stati europei hanno raccolto, coscienti delle difficoltà e degli impegni che questo processo può comportare. Dai nuovi Stati membri attendiamo piena e responsabile partecipazione al necessario avanzamento dell'integrazione. L'Unione Europea ha alle spalle un'esperienza di mezzo secolo. Non ha bisogno di nuovi modelli; ha bisogno di continuità, di coerenza, di volontà unitaria; di adeguamento delle istituzioni alla nuova dimensione e al crescente desiderio di integrazione; di coerenza con le tradizioni storiche e culturali dell'Europa.
Il Consiglio Europeo di Copenaghen segna un risultato di rilevanza storica: l'Europa non solo non è più divisa, è riunificata. Il contenuto politico, sociale, economico dell'accordo raggiunto rischia però di vanificarsi se non sarà accompagnato dall'acquisizione da parte dell'Unione Europea di una propria personalità giuridica. La tutela degli autentici interessi europei e la condivisione di responsabilità mondiali nella comunità internazionale possono essere assicurate soltanto da un'Unione forte, efficiente, consapevole della propria identità storica e culturale.
Nuove iniziative, nuove assunzioni di responsabilità impongono un ampio riordino istituzionale, fondato sulla definizione dell'identità europea.
Dalla Convenzione sull'avvenire dell'Europa, attendiamo proposte costruttive sulla capacità di governo delle istituzioni. L'unione Europea deve parlare con una voce sola nei consessi internazionali, nelle organizzazioni che fanno capo alle Nazioni Unite.
E' nell'interesse dell'Europa che il Trattato Costituzionale, che rappresenterà il risultato delle proposte della Convenzione e delle decisioni della Conferenza Intergovernativa, venga concordato entro il 2003. La firma solenne della Costituzione Europea a Roma, costituirebbe significativo suggello. L'Italia assumerà fra sei mesi la Presidenza dell'Unione. La eserciterà nell'interesse più ampio dell'intera Unione avendo ben chiaro il cammino da compiere.

Signor Decano, Signori Ambasciatori,
Il Vostro compito è di creare le condizioni per rafforzare comunione d'intenti, reciproca fiducia, buona volontà, secondo le migliori tradizioni della diplomazia. Oggi più che mai richiede visione, saggezza e consapevolezza dei rischi e delle opportunità: per i Vostri Paesi e per tutta l'umanità.

A Voi, ai Vostri familiari, alle Vostre nazioni, vanno tutti i miei migliori auguri per le prossime Festività.

Buon Natale, Buon Anno.

Messaggio di fine anno del Presidente della Repubblica Carlo Azeglio Ciampi agli italiani
Palazzo del Quirinale
31 dicembre 2002

Care Italiane, cari Italiani,
in questa notte speciale, sospesa tra il vecchio e il nuovo, vi giunga l'augurio del vostro Presidente, anche lui come voi in famiglia, fra amici.
E' la quarta volta che, in questo momento dell'anno, entro nelle vostre case, ora con maggiore confidenza. I miei viaggi in Italia, i miei incontri con voi, mi hanno portato a conoscere più a fondo il nostro Paese, ad avere conferma dei sentimenti di crescente patriottismo, delle doti di cultura e di umanità delle nostre genti.
Nelle grandi città, come nei piccoli centri, sono tante le iniziative di sostegno ai più sfortunati e bisognosi, a coloro che soffrono per la solitudine, la malattia o la povertà. Il mio primo pensiero va a loro, e a tutti gli Italiani colpiti dalle recenti calamità naturali.
Il nostro è un popolo generoso. Da ciò traggo ragionata fiducia nel nostro avvenire. Voi sapete quanto sia grande il mio orgoglio di essere italiano, che è diventato ancora più forte visitando le nostre comunità nel mondo. Ad esse va la mia viva riconoscenza per il loro straordinario attaccamento all'Italia.

*****

Nell'impegno di svolgere al meglio il compito che mi è stato affidato dal Parlamento, il mio fine è di accrescere la fiducia nelle istituzioni; di stimolarne il buon funzionamento; di favorire la distensione tra le forze politiche; di garantire il rispetto della Costituzione, sulla quale ho giurato.
I punti cardinali del mio procedere sono la coscienza dell'identità italiana; l'impegno per la libertà e per la giustizia sociale; il senso dell'appartenenza all'Europa; l'impegno per la pace nel mondo. Penso che la memoria del passato sia il terreno su cui cresce l'unità della Nazione.

*****

Ho l'abitudine di riflettere su questo nostro appuntamento con qualche anticipo. So di dover scegliere soltanto alcuni fra i tanti argomenti che ho, che abbiamo, in mente.
Un tema per me dominante è quello del buongoverno.
Il buongoverno trae grande beneficio dal pluralismo delle istituzioni. Quale che sia la forma di governo, in democrazia pesi e contrappesi alimentano un sano dibattito politico. Questo ha bisogno di istituzioni di garanzia, neutrali rispetto alla contrapposizione dei partiti e al confronto parlamentare.
Il buongoverno presuppone stabilità, e parti politiche rispettose delle istituzioni e delle regole, disposte a riconoscere reciprocamente la legittimità che ciascuna di esse ha acquisito dal voto popolare.
L'immagine di un'Italia divisa è dannosa per il nostro prestigio, come per la nostra economia, non meno di quanto lo fosse l'immagine di un'Italia affidata a governi di breve durata. Recentemente, visitando Mantova, ho avuto occasione di leggere un documento del nostro Risorgimento, che mi ha colpito. La nostra storia è ricca di insegnamenti. Ricordando i martiri di Belfiore, un sacerdote, Monsignor Martini, scriveva nel 1867 che "quei generosi e forti facevano fervidi voti per il maggior bene dell'Italia, e perché sparite le fazioni e le consorterie, gli Italiani tutti fossero di un solo volere".
L'auspicio contenuto in quelle parole è lo stesso espresso dal Papa nel suo recente discorso a Montecitorio, quando ci ha detto: "Seguendo con attenzione il cammino di questa grande Nazione, sono indotto a ritenere che, per meglio esprimere le sue doti caratteristiche, essa abbia bisogno di incrementare la sua solidarietà e coesione interna". Nel ricordo di quell'incontro, rivolgo a Sua Santità gli auguri più fervidi e affettuosi.
Debbo dire che nelle mie visite ai capoluoghi di Provincia trovo molti confortanti esempi di coesione interna, di capacità di dialogo, di cooperazione tra le forze politiche. Se altrettanto non avviene al centro, dobbiamo ricercarne i motivi.

*****

Per assicurare stabilità all'esecutivo, si è dato vita, quasi dieci anni fa, alla democrazia dell'alternanza, adottando il sistema elettorale maggioritario. Ma non è stato completato il cambiamento adeguando le garanzie istituzionali.
Urge provvedere. Diamo a chi è maggioranza la possibilità di svolgere, attraverso il necessario confronto parlamentare, il programma concordato con gli elettori. E diamo a chi è minoranza garanzie chiare e certe. Esse sono assicurazioni sul futuro anche per chi oggi è maggioranza. Chi governa lavora anche per chi verrà dopo.
Il messaggio che ho inviato a luglio al Parlamento, a difesa del pluralismo, della parità di condizioni e della libertà dell'informazione in ogni campo, a cominciare da quello radio-televisivo, mira a che sia raggiunto al più presto questo equilibrio nelle relazioni tra le parti politiche, nel libero giuoco delle opinioni. Realizzarlo è condizione per generare quella distensione di cui tutti avvertiamo il bisogno.
Così come è necessario - un tema chiama l'altro - dare certezza di buon funzionamento dell'amministrazione della giustizia. Salvaguardia dell'autonomia e dell'indipendenza della Magistratura, e giustizia resa in tempi ragionevoli: queste sono le garanzie che i cittadini richiedono. Dobbiamo sentire più vicina la Magistratura come istituzione: i giudici amministrano la giustizia - lo dice la Costituzione - nel nome del popolo italiano.

*****

Lo spirito di collaborazione è ancor più necessario in questa fase della nostra storia. Stiamo sviluppando uno stato democratico ispirato ai principi del federalismo solidale. Esso ha radici nella nostra storia comunale, una storia che non ha l'eguale, e nella pluralità degli stati da cui è nata l'Italia unita.
Creare regole di buongoverno e rapporti di leale collaborazione, anche in campo fiscale, fra lo Stato centrale e i livelli comunale, Provinciale, regionale, come fra l'uno e l'altro degli organi di governo locale, è compito difficile. Va affrontato con animo disposto al confronto e libero da pregiudizi. Si può essere aperti a ogni innovazione, purché resti fermo il principio di solidarietà, e non si metta a rischio, in nessun modo, l'unità nazionale.
Vi sono principi intangibili, che non ammettono compromessi. Ancor prima che nella Costituzione, essi sono scolpiti nel marmo del Vittoriano, e in modo ancor più indelebile nel cuore di tutti gli Italiani: la libertà dei cittadini, l'unità della Patria.

*****

Soltanto mobilitando gli sforzi di tutti, grazie a una giusta collaborazione tra le varie sedi di governo, locale e centrale, come fra pubblico e privato, potremo rafforzare quei territori e quei settori della nostra Italia che sono più deboli.
E' pur vero che il tradizionale divario fra Nord e Sud va attenuandosi, e che oggi vi è ovunque vitalità, e spirito d'iniziativa. E' vero anche che da alcuni anni il tasso medio di disoccupazione in Italia va diminuendo. Ma le disuguaglianze fra regioni rimangono inaccettabilmente alte.
Non possiamo rassegnarci all'idea di avere una parte d'Italia a corto di manodopera, tanto da dover ricorrere, nel nostro stesso interesse, a una crescente immigrazione - ben vengano gli immigrati, nel rispetto della legge - e un'altra parte che soffre di livelli ancora troppo elevati di disoccupazione.
Inoltre, nella presente congiuntura non dobbiamo nasconderci la necessità, per tutto il Paese, di un potenziamento delle infrastrutture, di una accelerazione degli investimenti produttivi e di una maggiore prontezza nel reagire alle iniziative di una concorrenza internazionale agguerrita.
A tal fine dobbiamo, in primo luogo, accrescere l'impegno nei settori della ricerca e della formazione, a tutti i livelli: dalla scuola primaria fino all'università. Soltanto così ci manterremo competitivi in un mercato globale che offre molte opportunità, ma che propone anche ardue sfide.
La Provincia italiana ha dato vita a originali modelli di sviluppo, mettendo a buon uso le grandi risorse naturali e culturali e rivelando una diffusa capacità imprenditoriale. Nell'arco di appena una generazione regioni arretrate, dalle quali la gente emigrava, hanno realizzato trasformazioni straordinarie, raggiungendo livelli di benessere tra i più alti in Europa.
La vitalità del nostro Paese, antico e giovane, è grande. Ma oggi occorre un nuovo slancio per creare un maggiore e più diffuso benessere e per assicurare occupazione economicamente valida anche a chi vede messo a rischio il proprio posto di lavoro.

*****

Contemporaneamente alle riforme interne, noi stiamo costruendo un'Europa unita, e anche questo comporta trasferimenti di funzioni di governo. Vi è un nesso tra il processo di evoluzione federalista in corso in Italia, e non solo in Italia, e la costruzione di un'Europa che ha scelto come principio guida la sussidiarietà.
Appena un anno fa celebravamo la nascita dell'euro. La moneta europea ci protegge; essa si sta affermando come mezzo di scambio internazionale, e gode di crescente fiducia sui mercati.
Il recente vertice di Copenhagen ha deciso un allargamento dell'Unione Europea che sancisce la storica riunificazione del nostro continente. Ma proprio questa decisione rende indispensabile creare nuove norme, per ben governare una comunità di Stati tanto più vasta.
Dobbiamo operare affinché, prima delle elezioni europee della primavera del 2004, nasca una nuova Unione, con una sua Costituzione, che garantisca libertà, democrazia, e buongoverno su scala europea.
Fra sei mesi avrà inizio il semestre di presidenza italiana dell'Unione Europea. E' importante per l'intera Europa che in quel semestre si concludano i lavori della Conferenza intergovernativa. Si profila all'orizzonte la possibilità di un nuovo Trattato di Roma.
Questa prospettiva emoziona un uomo della mia generazione, che ha indossato l'uniforme nell'ultima grande guerra europea; che ha vissuto con passione i giorni della riconciliazione tra i popoli d'Europa, i primi passi dell'unificazione.
Sta ai giovani, che hanno beneficiato dei cinquant'anni di pace assicurati dall'opera dei fondatori dell'Europa unita, portarne a compimento la visione.

*****

Un'Unione Europea più forte e più coesa potrà anche dare un più autorevole contributo alla pace nel mondo, contrastando la violenza in ogni sua forma. Non possiamo dimenticare i crimini e le minacce del terrorismo internazionale, e i pericoli che derivano dalla diffusione delle armi di sterminio. Questo mondo ha più che mai bisogno di ordine, di concordia, di solidarietà.
Non è un caso, ma fu una scelta ragionata dei nostri Padri costituenti, che lo stesso articolo della Costituzione - l'articolo 11 - affermi: "L'Italia ripudia la guerra come strumento di offesa alla libertà degli altri popoli e come mezzo di risoluzione delle controversie internazionali; consente?? alle limitazioni di sovranità necessarie ad un ordinamento che assicuri la pace e la giustizia fra le Nazioni; promuove e favorisce le organizzazioni internazionali rivolte a tale scopo".
Questo non vuol certo dire una Italia e una Europa che rinuncino, incuranti delle sorti del mondo, alle loro responsabilità internazionali. Anzi, come Italiani e come Europei, dobbiamo adoperarci più incisivamente per ristabilire la pace nelle aree di crisi, a cominciare dal Medio Oriente.
In questo spirito, un mio speciale augurio va ai nostri soldati che si impegnano, oltre le nostre frontiere, ad assicurare la pace a popoli anche lontani.
La partecipazione dell'Italia alle missioni di mantenimento della pace, di lotta al terrorismo, deve continuare, laddove sia necessario spegnere focolai e minacce di guerra e di attentati.
Le nostre Forze Armate, come le nostre Forze dell'Ordine, stanno facendo bene, in Patria, e ovunque siano inviate a operare, dimostrando professionalità e senso di umanità. Giustamente godono di prestigio e di fiducia.

*****

Sono questi i sentimenti che animano gli Italiani, e in particolare i nostri giovani. Ed è a voi giovani che, nell'avviarmi alla conclusione, intendo rivolgermi direttamente.
Vi sento di fronte a me. Vi vedo con i vostri sguardi luminosi, pieni di entusiasmo, di desiderio della vita, che mi danno forza, quando vi incontro nelle città d'Italia o al Quirinale, e che al tempo stesso chiedono di essere rassicurati sul futuro. Ho molte cose che vorrei dirvi.
Perseguite, con passione e con tenacia, le vostre ambizioni, i vostri ideali. Abbiate fiducia nella vita. Abbiate sempre, come punto di riferimento ultimo, la vostra coscienza.
Vivete la comunità nelle sue varie forme: dalla più vicina, la vostra famiglia, all'intero mondo.
Utilizzate le occasioni che la società stessa vi offre: dal servizio volontario, militare o civile, alle molteplici iniziative del volontariato.
Dialogo, confronto, impegno concreto sono i modi attraverso i quali esprimere il vostro anelito di vivere la società. Questa società, per molti aspetti, può anche non piacervi. Ma vivendo nella società, affrontandone i problemi, operando, vi accorgerete che la state modificando.
Vi ascoltiamo con attenzione, anche quando protestate. Ma è più facile ascoltare la vostra protesta quando essa si esprime con il ragionamento. A chi usa la violenza, nessuno dà ascolto.
Abbiate fiducia in voi stessi. Ciò significa anche non avere timore di formare una vostra famiglia. Non negatevi quanto di più bello può darvi la vita.

*****

Care Italiane, cari Italiani. Non viviamo tempi tranquilli. Ma proprio per questo dobbiamo rinsaldare la nostra coesione, la nostra unità.

Unità nella famiglia: famiglie più unite generano cittadini migliori.

Unità nelle comunità locali. Unità nazionale, non fatta di retorica, ma di solidarietà concreta.

Un'Italia concorde supererà ogni prova che il futuro potrà riserbarci.

*****

 Ed ora vi lascio a festeggiare il Capodanno. A tutti, ovunque vi troviate, in Italia o nel mondo, l'augurio più vivo, di mia moglie e mio, di un sereno 2003.

Messaggio del Presidente della Repubblica Carlo Azeglio Ciampi in occasione della Giornata Nazionale della Bandiera
Palazzo del Quirinale
07 gennaio 2003

Duecentosei anni fa il Congresso della Repubblica Cispadana scelse il primo Tricolore verde, bianco e rosso quale simbolo delle libertà civili e della speranza di indipendenza, di fratellanza tra cittadini dalle storie e vicissitudini diverse.
Una generazione di uomini coraggiosi, amanti della storia e della cultura, della nostra terra e delle sue tradizioni seppe far diventare realtà quel sogno, nel Risorgimento nazionale.
Subito dopo l'ultima guerra, il 7 gennaio del 1947, a Reggio Emilia, Luigi Salvatorelli pronunciò queste parole davanti al Capo dello Stato Enrico De Nicola: "Il nostro popolo è un popolo giovane, che ha dinnanzi a sé l'avvenire. Il Tricolore non è abbassato. Esso simboleggia la persistente ragion d'essere dell'Italia una in un mondo rinnovellato; esso ci addita la via per la salvezza della Patria. Nell'unità d'Italia è il segreto del nostro avvenire".
L'Italia, nazione dal cuore antico, nel Tricolore si riconosce e da esso attinge entusiasmo e vigore giovanile. Essere stretti da una sola bandiera - ce lo dice Goffredo Mameli - vuol dire condividere "una speme", la stessa speranza.
E' con speranza e con fiducia che guardiamo all'anno appena iniziato. Operiamo con impegno in tutti i campi della vita civile, dall'economia alla cultura. L'Italia può fare di più e meglio nell'accrescere il proprio sviluppo e nel diffonderlo nelle varie regioni, nel mondo.
E' lo stesso sentimento che avvertiamo in noi quando vediamo alzarsi il Tricolore nelle gare sportive internazionali, allorché gli atleti italiani hanno saputo affermarsi. Premio le nostre ragazze e i nostri ragazzi per l'esempio di impegno, di disciplina e di vitalità che danno a tutti noi. Quello che oggi sentiamo come dovere prioritario è di sostenere il ritorno a una vita normale di tutte le comunità - dal Molise alla Sicilia alle Eolie - che negli ultimi tempi hanno subito o subiscono la violenza della natura. Tutti gli italiani sono vicini ai loro concittadini di queste comunità, li continueremo ad aiutare. Non faremo mancare loro solidarietà concreta.
Amiamo la nostra terra anche quando è difficile e aspra. Vogliamo continuare a viverla, vogliamo conoscerla sempre meglio, lavorarla, cercando con la nostra opera di mantenere quelle caratteristiche che la natura le ha dato e che la fanno unica al mondo.

Intervento del Presidente della Repubblica Carlo Azeglio Ciampi, in visita in Sicilia, in occasione dell'incontro istituzionale con le autorità di Trapani
Trapani
12 febbraio 2003

Signor Presidente della Regione,
Signora Presidente della Provincia Regionale di Trapani,
Signor Sindaco di Trapani,
Onorevole Sottosegretario,
Onorevoli Parlamentari,
Eccellenza,
Autorità civili, militari e religiose,
Cari Sindaci della Provincia di Trapani,

mi tratterrò nella vostra Provincia - e vi ringrazio per le cortesi parole con cui mi avete accolto - oggi e domani. Dopo Trapani, visiterò Mazara del Vallo e Marsala, centri importanti di una Provincia che offre al visitatore volti molto diversi, e tutti interessanti; per non parlare delle vostre eccezionali risorse archeologiche, di Segesta e Selinunte, o di Mozia, che spero di poter visitare, o di Erice: attendiamo tutti i lavori di ripristino della funivia.
La mia permanenza nella Provincia di Trapani, come del resto tutta questa mia visita siciliana, è insolita per la sua durata: una scelta dettata, oltre che dal piacere di rivisitare luoghi già conosciuti ed amati, dal desiderio di approfondire la conoscenza della realtà siciliana, da un capo all'altro dell'isola. Come sapete, sono partito da soste a Stromboli e Catania; dopo Catania Palermo, quindi Agrigento, ed eccomi ora qui tra voi, in questo estremo lembo volto a Occidente della grande isola. La Sicilia è importante per l'Italia; l'Italia per la Sicilia.
Ho ascoltato con attenzione i discorsi con i quali mi avete accolto. Essi esprimono una forte tensione degli animi di coloro che hanno compiti di governo a diversi livelli, in una Regione dove chi è responsabile della cosa pubblica, del benessere dei cittadini, del buon ordinamento della vita della comunità, si confronta costantemente con tante realtà, a cominciare dalle testimonianze di una storia tanto ricca da incutere quasi soggezione.
La grandezza della Sicilia, nelle successive incarnazioni della civiltà siciliana, dai Greci ai Romani, dagli Arabi ai Normanni, per giungere fino ai tempi nostri, con le memorie dei Mille, con il fiorire di una cultura che ha dato all'Italia alcuni dei massimi scrittori moderni, propone esempi quasi impossibili da eguagliare.
Non stupisce che qualcuno abbia qui parlato, con una immagine giustamente fantasiosa, del pericolo di "nascondere i propri limiti dietro il senso di immortalità dei siciliani". E' difficile essere non solo Siciliani, ma Italiani, o Europei, con tutto il peso di una così grande storia alle spalle, e non provare un certo senso di inadeguatezza davanti ai problemi del presente e alla statura dei nostri progenitori.
Ma non è particolarmente ricca soltanto la dialettica fra storia e realtà, fra passato e futuro, fra sogni, progetti e realizzazioni. La realtà siciliana ci offre luci e ombre: se, come qui è stato detto, il "triste fenomeno della mafia" non è stato ancora "definitivamente sconfitto", sono tuttavia stati inflitti, in tempi recenti, alla mafia, proprio in questo territorio, grazie all'abnegazione e all'impegno delle Forze dell'Ordine e della Magistratura, cui dobbiamo tutta la nostra solidarietà e gratitudine, colpi durissimi, che smentiscono l'immagine di invincibilità delle organizzazioni criminali.
Ne viene rafforzata anche la fiducia che le iniziative da voi intraprese, e di cui mi avete parlato, per il rinnovamento istituzionale, per lo sviluppo delle infrastrutture, per il potenziamento della formazione delle nuove generazioni a tutti i livelli dell'insegnamento, dai primi anni di scuola all'università, consentano alla Sicilia di uscire da una condizione di relativo ritardo a confronto di altre regioni del nostro Paese, oggi più avanzate sulla via del progresso economico.
In tutte le grandi nazioni europee, nessuna esclusa, vi sono, per una varietà di motivi, diversità anche rilevanti da Regione a Regione: diversità culturali, diversità nei livelli della produzione, nel grado di ammodernamento dei servizi sociali, o in quella che, con espressione avvincente e mal definibile, si suole chiamare la "qualità della vita". I mezzi di comunicazione di massa fanno sì che veniamo posti continuamente a confronto gli uni con gli altri. Questi confronti debbono stimolare i ritardatari a fare meglio, e dar loro fiducia nella possibilità di accelerare i ritmi del loro sviluppo.
Abbiamo, in tutta Europa, esempi significativi di regioni ancora di recente "sottosviluppate", che hanno saputo in tempi relativamente brevi raggiungere e superare, nella classifica del benessere economico, regioni di consolidato benessere e di più antica industrializzazione. E' stato sempre così; lo è ancor più oggi, per effetto della rapidità dei cambiamenti tecnologici o dell'evoluzione dei mercati, tanto più veloce nell'epoca della globalizzazione: un'epoca in cui non è illusione sentirsi "al centro del mondo", purché si tenga a mente che questo è un mondo di cui ogni luogo può scegliere fra essere e sentirsi "centro" o "periferia".
Gli strumenti del progresso dall'una all'altra condizione sono ovunque gli stessi, e voi ne avete correttamente indicato i più rilevanti: l'istruzione, la formazione, la ricerca, l'adeguamento delle istituzioni ai loro compiti complessi, gli investimenti nelle infrastrutture, il potenziamento delle vie di comunicazione terrestri, marittime o aeree; e la lotta dura contro la malavita organizzata, che rappresenta un ostacolo fra i più gravi allo sviluppo non soltanto civile ma economico del territorio.
Alle responsabilità della società civile, dei ceti produttivi e delle loro organizzazioni, si affiancano quelle delle istituzioni di governo, e della loro capacità di corrispondere alle attese della cittadinanza. E' stata qui sottolineata l'importanza della scelta fatta dal nostro Paese di realizzare l'ambizioso progetto di un nuovo "federalismo solidale". Sono state manifestate anche alcune comprensibili incertezze - la posta in giuoco è alta - sugli esiti delle riforme intraprese.
Sottolineo - e non ho in mente soltanto la Sicilia - che esse meritano di essere poste sempre più al centro dell'attenzione dell'opinione pubblica, e del dibattito politico: più di quanto già non lo siano. Sono in giuoco decisioni da cui dipende in misura rilevante il nostro futuro. E' difficile giudicare se altri temi di dibattito, oggetto di intense polemiche politiche, siano più importanti di questo.
Di un modello di organizzazione di tipo federale lo statuto siciliano - che oggi vi proponete di modificare, in modi ancora da definire, per meglio armonizzarlo col nuovo quadro istituzionale - offre un esempio significativo.
La storia dell'autonomia siciliana può esserci di ammaestramento, anche perché ci dice che il conferimento di più ampi poteri di governo a tutte le regioni, e non soltanto a quelle a statuto speciale, può sì dare buoni frutti, ma non è di per sé, in ogni momento e in ogni circostanza, una panacea.
Si pongono ugualmente, e in misura forse ancora maggiore che in passato, problemi di coordinamento e cooperazione fra il governo centrale e i poteri locali, come fra i vari livelli di governo locale: Regioni, Province, Comuni. Occorre sapersi adattare a quel principio di sussidiarietà che (anche nel sistema di rapporti fra gli Stati nazionali e l'Unione Europea) giustamente nega agli organi di livello più elevato di appropriarsi di compiti che meglio sarebbero svolti a un livello più basso, più vicino ai cittadini. I cittadini, prima fonte di ogni potere, sono i primi a giovarsi o dolersi delle scelte di governo, giuste o sbagliate, degli amministratori, e i migliori giudici del loro operato.
Il cittadino siciliano, o di qualsiasi altra Regione, sa che il suo benessere dipende, oltre che da lui medesimo, dalle sue capacità e dalla sua operosità, dalle scelte compiute in una molteplicità di sedi del potere, che sono anche fonti potenziali di finanziamento per quegli investimenti "infrastrutturali" di più vaste dimensioni che non possono essere realizzati facendo ricorso soltanto alle risorse locali.
Comprensibilmente, per gli amministratori non è sempre facile orientarsi nella complessa articolazione, ancora in fase di evoluzione e di definizione, delle competenze e delle funzioni. La formazione e l'aggiornamento di nuove generazioni di funzionari e di amministratori diviene così una priorità affidata in primo luogo alla cura degli istituti di livello universitario; una priorità essenziale per il buon funzionamento delle istituzioni di governo della nostra democrazia.
Ho apprezzato la consapevolezza della complessità dei problemi che gli amministratori debbono affrontare per il benessere della Sicilia, che è emersa dagli interventi che ho ascoltato oggi a Trapani, come ieri ad Agrigento. Anche qui mi propongo di avere ulteriori, necessarie occasioni di approfondimento di questi temi. Voglio assicurarvi che la mia attenzione ai problemi della Sicilia, come di altre regioni egualmente coinvolte in un impegnativo inseguimento del plotone di testa nel grande certame del benessere, è e rimarrà altissima. La Sicilia è e rimarrà al centro dei miei pensieri.
L'esperienza compiuta in questi anni, quale essa emerge dal grandissimo numero di incontri che ho potuto avere, a Roma come in tutte le regioni d'Italia, ha rafforzato in me alcune convinzioni, che mi sembrano largamente condivise dalla cittadinanza, come dalle forze politiche, indipendentemente dal loro orientamento e collocazione.
E' evidente che l'interesse generale del Paese non consente che siano ignorate le maggiori esigenze delle regioni meno favorite; non consente che di ciò non si tenga conto nella allocazione del volume degli investimenti di tipo strutturale: nella scuola, nella formazione a livello superiore, nelle vie di comunicazione, nella cura della salute, nell'impegno posto dalle istituzioni preposte al mantenimento dell'ordine pubblico e del rispetto della legge. Non possiamo tollerare, non intendiamo tollerare, che vi sia un'Italia di serie A e una condannata alla serie B. Posso assicurarvi che di ciò sono convinti anche i cittadini delle regioni a più alto livello di reddito del nostro Paese.
A volte, lo stesso successo rischia di diventare soffocante: attenua gli stimoli istintivi all'innovazione, soffre della ristrettezza di spazi, della carenza di manodopera, dell'inadeguatezza di infrastrutture sempre in ritardo sulle esigenze di società in forte crescita.
Questo non vale soltanto per l'Italia, è ancor più vero per alcune delle nazioni europee di più antica industrializzazione. Una tale condizione rende consapevoli dei vantaggi offerti dalle regioni che offrono spazi più vasti, e una popolazione più giovane, a buon livello di istruzione, più inquieta e più desiderosa di dar prova della sua volontà di lavoro e delle sue capacità di iniziativa. Ho incontrato e continuo a incontrare questi giovani animati da questi sentimenti in tutte le regioni d'Italia, particolarmente là dove più forte è la consapevolezza che vi sono dei ritardi da colmare; e dove, soprattutto, è più elevato il tasso di disoccupazione, e più diffusa la piaga, che voi avete denunciato, del lavoro nero. E' duro, per i giovani, dover lasciare la terra natia per trovar lavoro.
Noi abbiamo oggi i mezzi, perché siamo uno dei Paesi del mondo a più alto reddito, per accelerare i processi di convergenza verso l'alto di tutte le regioni d'Italia. Che ciò richieda una ferma volontà di collaborazione fra lo stato centrale e le regioni, come fra regioni diverse del Nord, del Centro e del Sud, è fin troppo evidente.
Ma è importante che si stiano palesando segni significativi dell'affermarsi su più vasta scala di tali convincimenti, in un'Italia che appare oggi sempre più unita, forse più di quanto sia mai stata in passato: unita nel linguaggio, unita nei modelli culturali, unita nella definizione dei valori fondanti di una moderna democrazia, unita nel riconoscersi nei principali momenti di scelta della nostra storia, dal Risorgimento fino alla nascita della democrazia repubblicana.
Talune eccessive asprezze del dibattito politico non traggano in inganno. Esse possono forse offuscare, ma non cancellare, quella che è l'unità sostanziale, e la realtà operosa, dell'Italia democratica, all'alba del nuovo secolo.
In questa Italia, Paese fondatore dell'Unione Europea, avamposto dell'Europa verso il Sud del mondo, la posizione della Sicilia è di importanza strategica. Che ciò dia dei frutti dipenderà anche, o meglio soprattutto, da voi Siciliani.
Non lasciatevi deprimere dal confronto tra le glorie di una lunghissima storia e talune miserie del tempo presente. Attingete ai valori che la vostra civiltà vi propone. Abbiate fiducia nell'Italia e nell'Europa. Abbiate fiducia in voi stessi.

Auguro a tutti voi buon lavoro. Viva la Sicilia. Viva l'Italia. Viva l'Europa unita.

Intervento del Presidente della Repubblica Carlo Azeglio Ciampi, in visita alla città di Modena, in occasione dell'incontro istituzionale con le autorità
Modena
10 marzo 2003

Anzitutto vi ringrazio per la cortesia delle vostre parole. Questa mia visita a Modena e alla sua Provincia ha avuto ieri un inizio solenne e festoso con la cerimonia del giuramento degli allievi dell'Accademia Militare. E' seguito un momento di riflessione, ai piedi della Ghirlandina, nel ricordo commosso dei caduti nella lotta di Liberazione. Poi c'è stata la sosta in piazza Grande, davanti alla gran mole del vostro Duomo, patrimonio dell'Umanità. E infine la passeggiata domenicale, a sera, lungo la via Emilia. In questo inizio di visita, che più "modenese" di così non poteva essere, ho sentito la città venirmi incontro con tutta la cordialità che è propria della vostra gente.
I discorsi che abbiamo appena ascoltato hanno tracciato un quadro positivo della condizione economica e civile di Modena e della sua Provincia; anche se nemmeno qui, in uno dei territori più sviluppati d'Italia, e d'Europa, mancano i problemi. Essi sono in parte legati a una congiuntura economica e politica internazionale non favorevole, che state affrontando con impegno.
In parte i problemi nascono dalla stessa impetuosa crescita economica che ha trasformato questa Provincia, nell'arco di meno di mezzo secolo, in una delle più importanti agglomerazioni produttive, industriali ed agricole d'Italia - e, torno a dire, d'Europa. Uno di quei "miracoli" Provinciali che hanno portato l'Italia fondamentalmente agricola del primo Novecento ai vertici nella classifica delle grandi nazioni industriali del Duemila, anche per il reddito pro capite.
All'Europa, e al mondo, Modena guarda oggi come al naturale mercato di sbocco per i suoi prodotti; molti di essi, non a caso, godono di fama mondiale.
Ma con l'Europa e con il mondo la Modena di oggi si confronta e si misura - oltre che con i propri valori, e con la propria storia - anche quando riflette sul proprio avvenire. Lo stesso può dirsi dell'Italia.
Ho trovato una significativa corrispondenza fra gli interrogativi che l'Arcivescovo Abate Monsignor Cocchi ha posto al centro della sua Lettera alla città, nella ricorrenza di San Geminiano, quando ha invitato i Modenesi a chiedersi "quale anima per il futuro" vogliano darsi, e alcune delle considerazioni che - dalla loro angolazione, e tenendo conto delle loro responsabilità - hanno or ora svolto il Sindaco Barbolini e il Presidente della Provincia Pattuzzi.
E' comune l'impegno per evitare che la logica del successo, del lavoro, dell'individualismo operoso, che pure ha dato tanti frutti, finisca per impoverire i valori della solidarietà e il senso di comunità, che sono parte della vostra cultura e del vostro modo di vita, e che appaiono essenziali per la tenuta del tessuto civile di questa città.
Ma per capire il futuro bisogna guardare al passato. In questa prospettiva, è inevitabile, per un uomo della mia generazione, una riflessione sull'evoluzione di Modena, e di questa Regione, durante tutto l'arco di storia del Novecento: dagli anni del grande scontro tra fascismo e antifascismo, nel primo dopoguerra; agli anni della seconda guerra mondiale - la visita a Fossoli e Carpi ne rievocherà i ricordi più dolorosi - e della Resistenza; agli anni della spaccatura politica fra destra e sinistra, nel secondo dopoguerra; al successivo ricomporsi di una sostanziale unità di valori e di una elevata capacità di lavorare insieme, che si estende a tutto l'arco politico e sociale.
Questo tormentato percorso ha avuto nella Resistenza, e negli eventi che hanno condotto alla nascita della Repubblica e della Costituzione, momenti di cruciale importanza, che furono anche momenti unitari per tutte le forze democratiche. Ne riconosciamo le lontane radici nelle lotte per la libertà e l'unità della Patria nella Modena di Ciro Menotti, nell'Italia del Risorgimento.
Se si è giunti alla condizione attuale di dialogo costruttivo e di civile confronto, nonostante gli scontri che hanno segnato nei secoli la nostra storia - non solo in queste terre ma in tutt'Italia - ciò si deve all'esistenza di un ricco patrimonio di ideali comuni, che ci ha consentito di costruire insieme, nello stesso secolare arco di tempo, un grandioso edificio di civiltà. Questa è la lezione del passato.
Vi sono princìpi su cui tutti concordiamo, e ciò va tenuto sempre presente. All'origine della concordia, come ideale di vita civile, vi sono dei valori, sui quali anche coloro che sono stati accaniti avversari si sono alfine riconosciuti. Dalla condivisione di quei valori è scaturita una riconciliazione che in alcuni momenti poteva apparire impensabile.
Da questo punto di osservazione modenese, è abbastanza evidente di quali valori si tratti. Anzitutto, la passione del fare, che coinvolge tutto il popolo, tutte le classi sociali. Mi è stato fatto notare che lo stesso grandioso Duomo di Modena fu voluto e fatto dal popolo, per conservarvi più degnamente le reliquie di San Geminiano, in un momento in cui, per varie vicende, la città non aveva un Vescovo. Modena è rimasta da allora città di costruttori: l'Italia è la Patria dei costruttori, fin dalla più lontana antichità. Non siete stati soltanto esperti trivellatori di pozzi. Avete nel vostro sangue, emiliano e italiano, la passione di costruire.
Su questo terreno, nel gusto del lavoro ben fatto, tutti si sono riconosciuti: mezzadri e proprietari, operai e industriali, in un clima di mobilità sociale che ha consentito al contadino e all'operaio di diventare, nell'arco di una o due generazioni, padrone e imprenditore. Se ai tempi della divisione e dello scontro sono seguiti i tempi della concordia e della costruzione, la comune voglia di fare è una delle cause di fondo di questa trasformazione.
Da questo clima mutato nasce il nuovo benessere di questa città, di questa Provincia, di questa Regione. E se il benessere nasce dalla concordia, la concordia si nutre del benessere. Tutti dovrebbero ricordarlo.
La concordia, accanto alla passione del lavoro, al naturale ingegno, alla ricchezza del patrimonio culturale, al rispetto del prossimo e alla solidarietà con i più bisognosi, è valore fondante della nostra crescita economica e civile. E' stato ricordato recentemente, qui a Modena, citando una parola antica, che "l'amicizia, intesa come fondamentale rispetto reciproco, è il massimo bene nella città". Sforziamoci di non dimenticare questa regola aurea di vita.
A questi valori aggiungerei l'orgoglio per la propria identità e per la propria storia, per ciò che hanno saputo costruire le generazioni passate. Se siamo consapevoli del nostro debito verso chi c'è stato prima di noi, cureremo meglio anche gli interessi di coloro che verranno dopo di noi. Staremo più attenti a costruire senza distruggere; e se ci sarà accaduto, per effetto dello stesso progresso, di danneggiare ambienti naturali preziosi e insostituibili, ci sforzeremo di restituirli alla loro condizione primitiva, o almeno ne arresteremo la distruzione.
La Modena d'oggi, come risulta anche da cose che qui sono state dette, e da progetti che sono in corso di realizzazione, appare cosciente di queste sue responsabilità. Alla protezione dell'ambiente una società ricca come questa non può non dedicare una parte significativa delle sue risorse.
Così come non può non dedicarle a opere di solidarietà. So bene che sono tante le iniziative, e le associazioni che operano in questo campo, in questa città e Provincia. Ma i confini della solidarietà tendono ad allargarsi, e già oggi stanno estendendosi anche al di fuori della cerchia della cittadinanza originaria.
Ciò che è stato recentemente detto, con coraggio, di Modena - che la Modena del futuro prossimo sarà certamente una città multietnica e multireligiosa - può dirsi, realisticamente, di tutta l'Italia. Questa nuova prospettiva può apparire ed è sconvolgente. Emergono dei problemi, che dobbiamo affrontare fin d'ora in modo costruttivo, guardando al futuro.
Il tempo, e il succedersi delle generazioni, specie se si farà una impegnativa politica di apertura delle scuole di ogni tipo ai nuovi arrivati, attenueranno e addirittura risolveranno molti problemi. Ma lungo il cammino potremo incontrarne degli altri, ed è bene prepararsi ad affrontarli.
La composizione della popolazione di questa, come di altre province italiane, è, del resto, già molto cambiata nel corso degli ultimi decenni, per spostamenti di popolazione che sembrano avere l'inevitabilità di certi fenomeni naturali.
Oggi, anche quelle che erano fino a tempi recenti terre di emigranti sono diventate la meta sognata di ondate di immigranti, da altre zone d'Italia o da oltreconfine. Eventi di queste dimensioni mettono alla prova la capacità di una società Provinciale ricca e civile come è la vostra, e di un Paese come è l'Italia d'oggi, di proteggere la sua identità e la sua memoria storica, creando al tempo stesso spazi di libertà e di progresso per chi, venendo a vivere tra noi, dà anche un contributo necessario alla nostra crescita.
L'Inghilterra, la Germania, la Francia, hanno sostenuto l'impatto di ondate migratorie molto più massicce di quelle con cui oggi si confronta l'Italia. Non per questo la Francia è diventata meno francese, la Germania meno tedesca, la Gran Bretagna meno "british" di quello che erano. Non è in pericolo l'italianità dell'Italia, o la modenesità di Modena. Ma le nostre virtù civiche affrontano una prova non facile; questo non ce lo nascondiamo.
E' difficile, nel visitare una città e una Provincia vitali come Modena e il suo territorio, non nutrire fiducia nella vostra capacità di affrontare con successo questi problemi; di saper continuare a crescere; di saper superare momenti particolarmente difficili, in cui il mondo ci presenta scenari di guerra in regioni a noi vicine.
La preoccupazione è grande: l'ho espressa più diffusamente pochi giorni fa, in Olanda, in un discorso all'Università di Leiden. Non dobbiamo permettere che dalla crisi che stiamo attraversando, comunque essa si evolva, escano indebolite le grandi istituzioni internazionali - le Nazioni Unite, l'Unione Europea, l'Alleanza transatlantica - a cui continuiamo ad affidare le nostre speranze per la pace nel Ventunesimo Secolo. Queste istituzioni vanno rispettate e rafforzate.
I pericoli per la convivenza pacifica tra i popoli sono e saranno tanti. Appena ieri, appena al di là dei nostri confini, abbiamo visto esplodere ancora una volta i Balcani; e siamo tuttora impegnati, in primo luogo con i nostri ragazzi in uniforme e i nostri volontari, in una difficile opera di ricostruzione, nei Balcani e altrove.
I compiti sono particolarmente impegnativi in quelle montagne dell'Afghanistan dove abbiamo ritenuto nostro dovere mandare i nostri alpini, accanto ai soldati di altre nazioni sorelle. A loro tutti ci sentiamo molto vicini.
Essi sono costruttori di pace, in un angolo del mondo che è lontano soltanto sulla carta geografica: non ci sono in quest'epoca della storia umana territori, Paesi tanto distanti da non essere sempre e comunque nostri vicini.
Torniamo alle nostre cose. Questa mia visita a Modena, e domani a Carpi, a Sassuolo, a Maranello, riflette, nella sua non breve durata, e nella varietà dei momenti e degli eventi, la ricchezza di motivi di interesse offerti da questa città, per più di tre secoli capitale di Stato, e del suo territorio.
Ma anzitutto, partecipando fra poco a una cerimonia in memoria di Marco Biagi, renderò omaggio a un cittadino e a uno studioso esemplare, vittima di un terrorismo feroce e insensato, che continua a fare delle vittime; otto giorni fa veniva assassinato Emanuele Petri: alla sua memoria, ai suoi familiari, va il nostro pensiero affettuoso. Ma quel terrorismo non ha futuro, sarà sconfitto. Confidiamo nell'eroismo e nella capacità delle nostre Forze dell'Ordine, oltre che nell'unione di tutte le forze politiche.
Negli incontri che avrò in queste giornate mi propongo di acquisire elementi di più approfondita conoscenza di iniziative e metodi di lavoro che interessano, oltre i confini della Provincia, tutto il Paese. L'evoluzione dal primo "villaggio artigiano" di cinquant'anni fa ai poderosi distretti industriali d'oggi merita attenzione.
Guardando al futuro, qui come altrove, emerge l'importanza, tra i fattori di progresso, di un costante confronto e collaborazione fra la scuola, l'università, le istituzioni culturali, le forze della produzione. La ricerca e lo sviluppo, anche a beneficio delle imprese medie e piccole, che da sole non avrebbero i mezzi per farsene adeguato carico, sono la linfa vitale per lo sviluppo di un territorio che, come ho già detto, guarda al mondo come al suo spazio naturale.
Le università italiane, pur non trascurando i loro compiti per la ricerca di base, sono oggi molto più consapevoli che in passato della necessità di un radicamento forte nel loro territorio. So che i legami fra l'Università di Modena e Reggio Emilia, le Fondazioni culturali - come questa che ci ospita - e il mondo delle imprese, sono, in questa Provincia, particolarmente intensi, e questa è una garanzia per il vostro futuro.
La crescita di una Modena città industriale è del resto legata all'esistenza, fin dai primi decenni del Novecento, di scuole di istruzione professionale come la "Corni", e oggi al diffondersi sul territorio di scuole di questo tipo - visiterò quelle di Sassuolo - impegnate nel compito vitale di preparare i giovani a inserirsi con successo in un mondo della produzione che conosce ritmi di evoluzione tecnologica vertiginosi.
E' importante comprendere bene come funzionano le strutture organizzative di base di una economia vitale come la vostra; ed è importante che ci sia, su scala nazionale, una condivisione delle esperienze operative. Vedo con favore tutte le iniziative di questo tipo che vengano prese fra le province e regioni italiane, da Nord a Sud. Ciò può anche favorire iniziative di "delocalizzazione in patria" che giovano alla crescita di tutto il Paese.
Tra i fattori del progresso ha posizione preminente la crescita del sistema delle autonomie e di un federalismo solidale, tema oggi al centro del dibattito parlamentare. Occorre chiarezza nella definizione dei compiti che toccano ad ognuno, dal centro alla periferia, in particolar modo in una materia di grande importanza per tutti: la sicurezza del cittadino.
Le esperienze compiute in proposito a Modena, con il "contratto per la sicurezza" che ha definito le responsabilità e i compiti di ciascuna delle autorità coinvolte, insegnano che occorre il pieno impegno della comunità locale. In tal modo i cittadini, oltre a sentirsi partecipi delle scelte, possono avere effettiva percezione dei risultati conseguiti.
Occorre poi che all'assegnazione di nuove funzioni agli organi di governo locale corrisponda la disponibilità delle risorse necessarie per svolgerle. La riflessione su tutti questi temi richiede un dialogo intenso tra le istituzioni del Governo nazionale e il mondo delle autonomie.

Cari Italiani di Modena e dei Comuni della Provincia,
ho voluto parlare con voi diffusamente dei nostri problemi, anche se il nostro animo - l'ho ricordato poco fa - è turbato da una preoccupazione grande.

Quindi, nel concludere, augurandovi successo nelle vostre rispettive responsabilità, sapete quale augurio e quale speranza dominino nel momento presente nel mio animo, così come - lo so bene - nel vostro.

Intervento del Presidente della Repubblica Carlo Azeglio Ciampi, in visita alla città di Asti, in occasione dell'incontro istituzionale con le autorità
Asti – Teatro Alfieri
03 aprile 2003

Signor Presidente della Regione Piemonte,
Signor Presidente dell'Amministrazione Provinciale,
Signor Sindaco di Asti,
Onorevoli Parlamentari,
Autorità civili, militari e religiose,
Cari Sindaci della Provincia di Asti - la Provincia è piccola, ma i Comuni sono tanti e tante le fasce tricolori che quasi riempiono la platea di questo bellissimo teatro -
Signore e Signori,

alla vigilia di questa mia visita mi sono state proposte, dalle letture e dagli incontri preparatori che l'hanno preceduta, diverse definizioni del territorio astigiano: "Riviera verde del Piemonte", ricca di intatte bellezze naturali; oppure "Provincia contadina per eccellenza", come è definita nella motivazione della medaglia d'oro ad essa conferita per la parte avuta nella Resistenza. Ora il Sindaco ci ha ricordato che questa è anche la terra di tanti "santi sociali", a cominciare da Don Bosco. Ed è ovviamente presente nella mia mente che Asti diede i natali a Vittorio Alfieri, uno dei profeti dell'Italia moderna.
Provincia dunque piccola, ma ricca di valori. Essa rimarrà nella mia memoria anche come terra cortese, per il calore della vostra straordinaria accoglienza.
Non è facile concentrarsi sui nostri problemi, sulla nostra realtà, quando il pensiero di tutti corre a una guerra in corso, e ai suoi terribili costi umani. Il fatto che nessun soldato italiano partecipi a questo conflitto - e su ciò tutti si sono trovati d'accordo, Governo e opposizione - non diminuisce la nostra grande ansietà, il nostro forte auspicio di pace, la nostra speranza che si trovi il modo per recare aiuto alla popolazione civile sofferente.
Proprio in tali momenti apprezziamo maggiormente le caratteristiche della nostra società democratica.
Non abbiamo certo dimenticato il lungo percorso che il popolo italiano ha dovuto compiere per conquistare i grandi doni dell'unità e della libertà. Le memorie risorgimentali sono particolarmente vive in un incontro come questo, che si svolge in una Provincia del Piemonte, primo nucleo fondatore dell'Italia unita, in una Provincia che non ha dimenticato i suoi martiri, nel primo come nel secondo Risorgimento.
Abbiamo attraversato tempi storici difficili. La nascita di una Repubblica democratica ha finalmente offerto ed offre oggi al popolo italiano il quadro istituzionale nel quale le nostre capacità di lavoro, la nostra creatività, i nostri valori di civiltà, possono trovare piena espressione e dare frutti. La nostra è oggi una società aperta e libera, che riesce ad esprimere al meglio la sua naturale operosità, fonte di benessere per tutti i cittadini, e che sa anche dare realizzazione concreta a quei principi di solidarietà umana che già si manifestarono nell'opera dei vostri "santi sociali".
Gli stessi conflitti politici possono e debbono essere regolati da quei principi di convivenza e di rispetto reciproco che sono propri di una democrazia, qual'è l'Italia: una democrazia parlamentare, che riconosce nel Parlamento la sede costituzionalmente responsabile in cui il dibattito politico che si svolge nel Paese trova il suo compimento.
Queste buone regole trovano forse più compiuta applicazione proprio nelle realtà Provinciali, in ogni parte d'Italia. Vorremmo che fossero sempre egualmente presenti sulla scena della grande politica nazionale.
Le ragioni di confronto e di scontro non mancano mai: esse sono naturale espressione di una società libera. Ma l'essenziale è non dimenticare, anche nei momenti di più forte tensione, quando si contrappongono visioni e concezioni diverse sulle scelte politiche, all'interno come anche in campo internazionale, che le cose che ci uniscono sono molto più importanti di quelle che ci dividono.
Amiamo tutti la nostra Patria. Siamo tutti orgogliosi della nostra storia e identità, fieri di essere Italiani. Vediamo tutti l'avvenire della Nazione italiana inserito nel progetto istituzionale di un'Europa sempre più coesa e più vasta, alla cui costruzione l'Italia ha dato e continuerà a dare un contributo determinante. Lo sarà, più che mai, in quel semestre di presidenza italiana dell'Unione Europea che è ormai prossimo, semestre decisivo per l'Europa, quando tutte le nostre capacità progettuali e le nostre idealità dovranno sforzarsi di dare l'impulso necessario per un nuovo grande balzo in avanti sulla strada dell'integrazione del continente.
E sappiamo tutti di essere parte di quella più vasta società e cultura democratica, i cui valori si sono proposti al mondo intero, e non alla sola Europa, come i meglio capaci di soddisfare le naturali aspirazioni di benessere, di giustizia e di libertà, comuni a tutti i popoli.
Guardando alla nostra Patria, ai suoi problemi come alle sue aspirazioni, non ignoriamo, poi, che per costruire una società del benessere e della solidarietà, capace di adattare continuamente le sue strutture produttive ai tempi rapidi del progresso tecnologico, occorre saper lavorare insieme, affiancando alle iniziative e ai progetti che nascono dal governo centrale, come dai diversi livelli del governo locale, gli sforzi delle strutture e organismi che sono l'espressione diretta della società civile, e l'intensa azione formatrice della scuola e degli istituti di educazione superiore.
Restringendo ancora l'obiettivo a un panorama a noi più vicino, ricordiamo che se, a livello Provinciale, ognuno fa la sua parte per risolvere i problemi del territorio; se ognuno si dà da fare per costruire un'economia locale forte e una società responsabile; se ognuno agisce, per la parte che gli compete, per creare rapporti di cooperazione fra le varie sedi dell'amministrazione, ciascuna facendosi carico delle sue responsabilità, allora la gran macchina dell'economia nazionale funzionerà anch'essa a pieno ritmo.
Se la Provincia è sana, l'Italia è sana. E la Provincia è sana.
I discorsi che abbiamo ascoltato hanno disegnato il quadro di un territorio astigiano che ha scoperto, e che sta realizzando concretamente, una nuova vocazione allo sviluppo: nuova ma con radici antiche. Vi siete lasciati alle spalle la fase di una industrializzazione dominante, che aveva come naturale polo d'attrazione Torino; che aveva portato anche all'abbandono della coltivazione di parte dei vostri territori; e che è poi entrata in una fase di crisi.
Intanto però l'esperienza della grande industria - non lo dimentichiamo - aveva dato molti frutti importanti, evidenti proprio nel momento delle difficoltà. Aveva infatti suscitato una moderna cultura del lavoro e stimolato la nascita di latenti capacità imprenditoriali. Esse si stanno ora esprimendo nella realizzazione di un modello di crescita che consente alla vostra antica vocazione agricola di esprimersi in forme nuove.
Qualcuno mi ha detto: "dalla disgrazia, abbiamo costruito una fortuna". Non è un caso se la "filiera del vino", come la si definisce, ha saputo autoriformarsi e ha condotto alla crescita di una industria enologica ad alta tecnologia - il cosiddetto "indotto del vino" - che può giustamente essere giudicata "all'avanguardia nel panorama mondiale". La vostra enomeccanica può vantarsi di essere diventata una struttura industriale di punta nel panorama nazionale e internazionale, forse ancora "piccola ma molto avanzata", e dimostra di essere capace di espandersi anche al di fuori del settore vinicolo.
Disponevate degli strumenti culturali per dar vita a un modello di sviluppo originale, e siete riusciti a definirne con chiarezza gli obiettivi e ad avviarne la realizzazione. Il vostro elevato tenore medio di vita, il tasso bassissimo della disoccupazione - indice, in realtà, di piena occupazione - sono segni molto concreti del vostro successo. Siete sulla strada giusta. Sapete quali sono le opere infrastrutturali da realizzare e completare, quali le iniziative promozionali da promuovere, per sviluppare anche una vocazione turistica che promette di dare frutti importanti.
Nel corso delle mie frequenti visite alle province italiane non ho potuto non essere colpito dalla ingegnosità dimostrata nel dar vita a modelli di crescita differenti, miranti a sfruttare le risorse e le attitudini specifiche di ogni territorio. Le nostre tante famose città d'arte; i territori ricchi di bellezze paesaggistiche ancora intatte; le regioni costiere con la loro vocazione marittima; quelle montagnose o collinose con la loro vocazione turistica, hanno scoperto, ciascuna a modo suo, di poter fondare sulla propria originaria identità una nuova capacità di creare ricchezza.
Questi modelli di sviluppo Provinciali, numerosi e tra loro diversi, hanno alcune caratteristiche in comune, che sono la condizione necessaria del successo.
Ovunque è dominante la preoccupazione di portare avanti e completare la realizzazione delle infrastrutture materiali, delle vie di comunicazione necessarie per collegare sempre meglio la realtà Provinciale con i più vasti mercati nazionali e internazionali. Sono essenziali per esprimere al massimo la vostra potenzialità produttiva.
Ovunque è anche presente la convinzione che vi sono infrastrutture "non materiali" egualmente importanti, in cui bisogna investire massicciamente risorse pubbliche e private: la scuola, in tutte le sue articolazioni; l'educazione superiore, che si esprime nella crescita, in tante città italiane minori, di nuovi poli universitari specializzati, strettamente legati al territorio e alle sue esigenze; la diffusione degli strumenti conoscitivi necessari per lo sviluppo delle capacità imprenditoriali. E infine, tutti capiscono bene l'importanza, per il progresso di una società, di una buona, saggia amministrazione.
Nel concludere con Voi su questo tema, mi viene alla mente la figura di un politico astigiano, Giovanni Goria, scomparso purtroppo prematuramente, che imparai a conoscere lavorando insieme, e che apprezzai per il buon senso ed equilibrio, oltre che per le altre sue capacità.
Se la politica Provinciale ha qualcosa da insegnare alla grande politica nazionale, è la consapevolezza, abitualmente presente nell'ambito Provinciale, di una identità comune e di interessi comuni, e una naturale capacità di trovare terreni di incontro per un confronto di idee, che conduca a scelte operative per la cui realizzazione ciascuno si deve impegnare, per la parte che gli compete. Lavorando insieme anche quando accade, e a livello locale accade di frequente, che i responsabili dei vari livelli di governo rappresentino parti politiche diverse.

Vi lascio con queste riflessioni, e con l'augurio a tutti Voi di buon lavoro, di buoni progressi sul cammino che state percorrendo. E grazie.

Intervento del Presidente della Repubblica Carlo Azeglio Ciampi in occasione della visita al Sacrario dei Martiri della Benedicta
Bosio
05 aprile 2003

Signor Presidenti delle Regioni Piemonte e Liguria,
Senatore Ricci,
Onorevoli Parlamentari,
Presidente Palenzona,
Sindaco Persano,
Autorità civili, militari e religiose, Caro Don Berto, Cari parenti delle vittime dell'eccidio, Signore e Signori,

l'omaggio che oggi rendiamo al Sacrario della Benedicta non vuol essere soltanto una risposta, solenne e corale, agli atti vandalici che hanno vilmente offeso, pochi mesi fa, questo luogo della memoria.
Ogniqualvolta noi ci rechiamo, come in pellegrinaggio, in località che sono state teatro di barbari eccidi, nel corso della Resistenza, vogliamo riconsacrare noi stessi, e la Repubblica, ai princìpi che guidarono quella lotta.
Fu, come già nel Risorgimento, lotta per la liberazione della Patria occupata. Fu insieme lotta per la libertà. In essa ha le sue radici la scelta della Costituzione repubblicana, che la Nazione nuovamente libera volle darsi.
Gli ideali della Resistenza, a cui tanti uomini e donne generosamente sacrificarono la loro vita, in Italia, come in tutti i Paesi dell'Europa occupata dal nazismo, furono la sorgente viva da cui trasse nuova forza il movimento federalista europeo. All'indomani del conflitto in cui erano periti decine di milioni di uomini ci dicemmo: mai più guerre fra noi.
La strada che ha condotto alla nascita dell'Unione Europea - che sta per allargarsi ad abbracciare quasi tutto il nostro continente - è stata lunga. Non l'abbiamo ancora percorsa tutta. Ma abbiamo costruito istituzioni che offrono una nuova speranza - una nuova certezza di pace alle generazioni future.
Queste istituzioni propongono anche al mondo un modello esemplare di convivenza creativa tra popoli che furono per secoli nemici - benché fossero tutti figli di una stessa civiltà, fondata su ideali comuni.
Le speranze di pace dell'umanità si affidano ancora al nucleo di istituzioni internazionali nate dopo la seconda guerra mondiale - prima fra tutte l'Organizzazione delle Nazioni Unite - con l'impegnativo obiettivo di garantire una convivenza pacifica fra tutti i popoli.
Oggi che abbiamo il cuore colmo di angoscia per una guerra che le istituzioni internazionali non sono riuscite ad evitare, dobbiamo riaffermare la convinzione che queste istituzioni non debbono essere messe da parte come inutili, ma debbono anzi essere rafforzate; perché esse soltanto ci danno speranza nel futuro: speranza di pace per i nostri figli e i figli dei figli.
Possa il ricordo di coloro che diedero, con abnegazione e coraggio, la loro vita per il bene della Patria, infonderci un rinnovato impegno per la piena realizzazione degli ideali che li ispiravano. Non li abbiamo dimenticati, non li dimenticheremo. La memoria incancellabile del loro sacrificio è la fonte del nostro impegno per la costruzione di un'Europa e di un mondo di pace.

Intervento del Presidente della Repubblica Carlo Azeglio Ciampi in occasione della cerimonia di consegna di Medaglie d'Oro al Valor Civile e al Merito Civile
Palazzo del Quirinale
25 aprile 2003

Signor Presidente della Camera dei deputati,
Signor Presidente della Corte costituzionale,
Signor Vicepresidente del Senato della Repubblica,
Signor Ministro,
Autorità civili, militari e religiose, soprattutto cari Sindaci e cittadini dei Comuni medaglie d'oro al valore, al merito civile,
siamo tutti uniti, questa mattina, sotto il tricolore d'Italia che sventola lassù, sul Torrino del Quirinale da cento trenta tre anni, per celebrare il 25 aprile, giorno di libertà, una festa nazionale che gli italiani sentono profondamente; che continuerà, negli anni, a rappresentare un momento di formazione civile, di memoria, di speranza per il futuro, di riflessione sui valori che uniscono, tengono viva e vitale la Nazione: i valori della Costituzione repubblicana.
Ringrazio per la sua relazione il Professor Gabriele De Rosa, uno storico della libertà, che, nell'autunno del 1942, ha valorosamente combattuto nel deserto di El Alamein.
Abbiamo onorato il coraggio e la forza morale di alcune Comunità.
Dietro quei gonfaloni ci sono persone e sofferenze che oggi sentiamo qui presenti, attraverso i sopravvissuti, i figli e i nipoti, ci sono le nostre città, i nostri paesi, le campagne, le nostre montagne.
Non abbiamo dimenticato, non possiamo dimenticare, quelle giornate.
Questa celebrazione della festa del 25 Aprile durerà anche quando non vi saranno altre città martiri da inserire nell'albo delle medaglie d'oro della Repubblica, perché questo giorno è per noi insieme - al 2 giugno - il giorno in cui ritroviamo il senso più profondo dei valori della Patria.
Otto settembre 1943, 25 aprile 1945, 2 giugno 1946, e infine, 27 dicembre 1947, giorno della promulgazione della nostra Carta costituzionale: queste date segnano la sequenza con la quale il popolo italiano si è posto al centro delle istituzioni, ha ridato loro senso, con un atto di fondazione che, nel Risorgimento nazionale, si era consumato solo in parte e che con l'Assemblea costituente si è realizzato compiutamente.
Questa sequenza è stata l'esperienza drammatica, ma esaltante e formativa della mia giovinezza.
Quest'anno ricorre il sessantesimo anniversario dell'8 settembre 1943. Lo ricorderemo a Porta San Paolo, nel mare di Sardegna, a Boves, a Napoli, a Mignano Montelungo e in tanti altri luoghi.
Perché ricordare un momento così triste?
Perché di fronte allo sfascio di quell'8 settembre di sessanta anni fa una larga parte degli italiani - indipendentemente dalle condizioni economiche e sociali, dai credi religiosi - s'interrogò nel profondo della propria coscienza sul senso della nostra appartenenza a una collettività - la Nazione italiana - e seppe rispondere positivamente. Si ritrovò accomunata in comportamenti, diversi nelle modalità dell'impegno, a seconda delle circostanze esterne e dei caratteri dei singoli, ma convergenti nella condivisione dei valori e nella finalità di ridare alla Patria dignità, libertà, unità.
La Patria non morì perché il popolo italiano non volle che morisse, perché ciò venne impedito dalla passione civile e dall'azione di tanti cittadini, i quali in ogni parte d'Italia e, fuori d'Italia, vissero la Resistenza nelle sue diverse manifestazioni: dai militari di Porta San Paolo, di Cefalonia, delle Isole, dei Balcani, da tutti quelli che non vollero cedere le armi, e poi dai partigiani, dai prigionieri, da innumerevoli uomini e donne di ogni paese, di ogni borgo. E non dobbiamo dimenticare con quali sentimenti di spontanea amicizia e di liberazione le città italiane accolsero le truppe alleate.
In quei mesi, scoprimmo che la Patria era soprattutto un insieme di valori, di libertà che dovevamo non solo riconquistare, ma porre a fondamento di una costruzione solida, fatta per durare nelle generazioni.
Questa architettura, la Costituzione della Repubblica, è il frutto quasi di un miracolo, della lungimiranza di una intera classe dirigente, divisa su tante questioni, anche fondamentali, ma che si ritrovò unita da valori morali, senso dello Stato, amor di Patria.
Tra i Padri di questa Costituzione c'erano esuli, perseguitati politici, storici, giuristi di differenti ispirazioni culturali; c'erano alcuni tra quegli illuminati che nel confino dell'isola di Ventotene, in piena guerra, avevano prefigurato il tracciato di unione che da cinquant'anni l'Europa sta percorrendo con coraggio e perseveranza, sostenuta dal convinto consenso dei cittadini e delle forze politiche.
In questo spirito, un anno fa, ci siamo ritrovati uniti, Presidente della Repubblica Federale di Germania e Presidente della Repubblica Italiana, a onorare le vittime di Marzabotto.
Oggi la nostra Costituzione è viva ed attuale, perché in essa gli italiani si riconoscono ogni giorno con il loro attaccamento al lavoro, alla solidarietà, all'impegno per la Patria, nel servizio civile e in quello militare, nelle Amministrazioni dello Stato, nelle Forze dell'Ordine, ma anche nel volontariato e nella semplice educazione alla libertà e alla collaborazione tra i cittadini.
La forza dei nostri valori ci dà serenità e fiducia per il futuro e ci spinge, ancora una volta, a dire, tutti uniti

Viva l'Italia.

Consegna delle Medaglie d'Oro ai Benemeriti della Cultura e dell'Arte
Palazzo del Quirinale
05 maggio 2003

Signor Ministro,
Cari benemeriti della cultura,
oggi al Quirinale si inaugura la settimana della cultura, una iniziativa di anno in anno sempre più sentita e apprezzata dagli italiani, che lo dimostrano affollando musei, siti archeologici, gallerie d'arte.
La presenza tra i premiati di oggi del professor Giuseppe Talamo, studioso insigne del nostro Risorgimento, richiama alla mente la storia più recente della nostra Italia: la sera del 5 maggio di quasi un secolo e mezzo fa, dallo scoglio di Quarto s'imbarcava la spedizione dei Mille.
La Nazione di Quarto e di Marsala è la Nazione sognata, desiderata da uomini che ben conoscevano la nostra storia e le sue passioni, formati alla lettura di Dante e Foscolo, di Leopardi e Petrarca, di Alfieri e Machiavelli.
Non si poteva scegliere una giornata più significativa - il 5 maggio - per celebrare la cultura, perché è nel nostro patrimonio artistico, nella nostra lingua, nella capacità creativa degli italiani che risiede il cuore della nostra identità, di quella Nazione che è nata ben prima dello Stato e ne rappresenta la più alta legittimazione.
L'Italia che è dentro ciascuno di noi è espressa dalla cultura umanistica, dall'arte figurativa, dalla musica, dall'architettura, dalla poesia e dalla letteratura di un unico popolo.
L'identità nazionale degli italiani si basa sulla consapevolezza di essere custodi di un patrimonio culturale unitario che non ha eguali al mondo.
Forse l'articolo più originale della nostra Costituzione repubblicana è proprio quell'articolo 9 che, infatti, trova poche analogie nelle costituzioni di tutto il mondo: "La Repubblica promuove lo sviluppo della cultura e la ricerca scientifica e tecnica. Tutela il paesaggio e il patrimonio storico e artistico della Nazione".
La Costituzione ha espresso come principio giuridico quello che è scolpito nella coscienza di ogni italiano.
La stessa connessione tra i due commi dell'articolo 9 è un tratto peculiare: sviluppo, ricerca, cultura, patrimonio formano un tutto inscindibile.
Anche la tutela, dunque, deve essere concepita non in senso di passiva protezione, ma in senso attivo, e cioè in funzione della cultura dei cittadini, deve rendere questo patrimonio fruibile da tutti.
Se ci riflettiamo più a fondo, la presenza dell'articolo 9 tra i "principi fondamentali" della nostra comunità offre una indicazione importante sulla "missione" della nostra Patria, su un modo di pensare e di vivere al quale vogliamo, dobbiamo essere fedeli.
La cultura e il patrimonio artistico devono essere gestiti bene perché siano effettivamente a disposizione di tutti, oggi e domani per tutte le generazioni. La doverosa economicità della gestione dei beni culturali, la sua efficienza, non sono l'obiettivo della promozione della cultura, ma un mezzo utile per la loro conservazione e diffusione.
Lo ha detto chiaramente la Corte costituzionale in una sentenza del 1986, quando ha indicato la "primarietà del valore estetico-culturale che non può essere subordinato ad altri valori, ivi compresi quelli economici" e anzi indica che la stessa economia si deve ispirare alla cultura, come sigillo della sua italianità.
La promozione della conoscenza, la tutela del patrimonio artistico non sono dunque una attività "fra altre" per la Repubblica, ma una delle sue missioni più proprie, pubblica e inalienabile per dettato costituzionale e per volontà di una identità millenaria.
Il prossimo anno vorrei che a questa festa partecipassero tutti i Sovrintendenti ai beni artistici d'Italia, un "corpo" della nostra Amministrazione preparato, appassionato, che viene guardato con ammirazione in tutto il mondo. L'anno prossimo ricorre il centenario della sua istituzione. L'Italia deve molto ai Sovrintendenti. La Repubblica li annovera tra i suoi funzionari più preziosi. Sarebbe bello poter avviare un flusso di esperienze, diretto e continuo, con le Università, consentendo loro di passare periodi di insegnamento negli Atenei e, viceversa, consentendo distacchi temporanei di ricercatori ed esperti delle Università per speciali missioni all'interno delle Sovrintendenze.
L'Italia è il Paese degli ottomila comuni, delle migliaia di campanili, ma è anche diventato il Paese dei 4.144 musei, dei 6.000 siti archeologici, delle 367 aree archeologiche statali, delle 85.000 chiese soggette a tutela, delle oltre 40.000 dimore storiche censite.
In questi giorni, lo vediamo, i nostri musei sono affollatissimi.
Il successo straordinario di iniziative di istituzioni dello Stato, di enti locali, di associazioni private per aprire cortili, monumenti, portoni, dimore e castelli, ci indica la strada da percorrere per un successo che avvantaggia anche il nostro turismo e gli conferisce peculiari caratteri.
Le Regioni possono dare un contributo straordinario sostenendo queste iniziative e al tempo stesso beneficiandone.
Vi sono alcuni settori nei quali sappiamo di poter fare di più e dobbiamo farlo. L'Italia degli 8000 comuni dovrebbe essere anche l'Italia delle 8000 biblioteche, luoghi che i giovani si abituino a frequentare con spontanea consuetudine. Vi sono già molte iniziative a favore dei piccoli comuni, che vedo con favore; in esse dovrebbe sempre trovare spazio la difesa o la nascita di una istituzione - la biblioteca - che può davvero rappresentare un "presidio" per la lettura, e una espressione forte di qualità della vita.
Scrittori come Susanna Tamaro rinnovano il piacere e il desiderio della lettura nelle nostre famiglie. Siamo grati a Lei come a tutto il mondo della creatività per sapere interpretare ed esprimere i sentimenti, le preoccupazioni, le speranze, le ansie anche delle nuove generazioni.
Potremmo concepire l'Italia senza l'Opera lirica, senza la musica classica e popolare? Abbiamo premiato Katia Ricciarelli, Nilla Pizzi e Franco Battiato.
Dobbiamo fare di più per conservare nel mondo la primogenitura di questa forma artistica che nasce italiana e che nel Settecento, nell'Ottocento e nei nostri stessi tempi - anche grazie a regie e scenografie eccezionali come quelle di Zeffirelli - ha rappresentato uno strumento straordinario di diffusione e di amore verso l'Italia e la sua lingua.
La paziente, costante, accumulazione di capitale umano rappresentato dalla Società Dante Alighieri - di cui abbiamo premiato il Presidente, ambasciatore Bruno Bottai - non devono esser lasciate solo all'abnegazione, all'impegno delle centinaia di comitati. Ognuno di loro deve sentire il sostegno della Nazione, della Repubblica.
La presenza di Franco Battiato mi porta a concludere con una parola sul Mediterraneo.
Poche settimane fa ho visitato ad Agrigento, ancora una volta, la Valle dei Templi, il magnifico museo, vestigia di una grecità che non è passata invano, ma che è elemento costitutivo della nostra civiltà, come lo sono le tradizioni dei romani, dei Normanni, degli arabi che hanno vissuto e amato queste terre, tutti lasciando elementi importanti della loro presenza, che si sono sedimentati.
La nostra è la terra dove la convivenza delle culture, il dialogo tra le religioni e le etnie sono stati nei secoli una realtà vissuta. La coscienza di queste radici alimenta la nostra vocazione mediterranea, dà sostegno e impulso all'opera delle istituzioni culturali e universitarie che sulle civiltà del Mediterraneo basano la propria attività.

Cari amici, concludo, con un vivo ringraziamento a tutti i premiati, anche agli assenti. Fra questi Roberto Benigni, impedito ad essere con noi da motivi famigliari, un naturale, raro, talento artistico, dotato di una straordinaria capacità di sentire e di esprimersi, arricchita e affinata da una lunga consuetudine con i classici della nostra letteratura.
Infine, so di interpretare i sentimenti di tutti, esprimendo ancora il mio intenso ricordo per Alberto Sordi, un italiano, un grande artista, che ci ha divertito ma che, ridendo, ci ha aiutato e ci aiuta a non dimenticare nulla della nostra storia.


Intervento del Presidente della Repubblica Carlo Azeglio Ciampi, in visita di Stato nella Confederazione Elvetica, al Palazzo del Parlamento
Berna – Palazzo Federale
14 maggio 2003

Nel vivo ricordo del nostro incontro al Quirinale, nel febbraio 2000, desidero ringraziare Lei e la Signora Couchepin, anche a nome di mia moglie, per un'accoglienza animata dallo spirito di comunanza fra i nostri due Paesi. Nei secoli, una trama di rapporti intensi e diversificati ha creato fra Italia e Svizzera un vincolo saldo, radicato nella storia e nella cultura: lo dobbiamo rafforzare ancora nel perseguimento degli interessi che ci stanno a cuore in Europa e nel mondo.
Per gli Italiani la Svizzera è sempre stata terra di libertà, di democrazia, di benessere, di speranza. Fra tanti episodi cito: l'ospitalità ai patrioti del Risorgimento; il sostegno al pensiero e all'opera del conte di Cavour in anni decisivi per l'unità d'Italia; l'accoglienza ai perseguitati politici del fascismo; il lavoro a centinaia di migliaia di emigranti.
La Svizzera ha fatto buon uso del suo territorio impervio, delle sue scarse risorse naturali: laboriosità, tenacia, inventiva hanno sopperito alla carenza di materie prime; hanno plasmato una straordinaria identità. L'esperienza politica, economica, culturale della Svizzera ricorda che l'autorevolezza di una nazione si costruisce attorno alla coerenza, alla solidità, all'affidabilità, non necessariamente sulle sue dimensioni.
I nostri due Paesi sono uniti dalla fiducia in meccanismi essenziali di collaborazione internazionale, al di fuori dei quali le azioni degli Stati restano prive di ogni proiezione di lunga durata. A tali meccanismi è affidata, oggi più che mai, la tutela sul piano globale della dignità della persona umana.
L'adesione della Svizzera alle Nazioni Unite, di cui mi rallegro nuovamente, rafforzerà - ne sono certo - l'azione delle molte Agenzie specializzate e di istituzioni quali la Banca dei Regolamenti Istituzionali, da me frequentata per decenni, che operano con successo in Svizzera. Esse svolgono il loro compito con un impegno e con un'efficacia difficilmente immaginabili senza le motivazioni che, emanando dalla Carta delle Nazioni Unite, permeano l'azione di tutte le istanze facenti capo all'Organizzazione mondiale. Ne è esempio significativo il ruolo che va svolgendo l'Organizzazione Mondiale della Sanità per fronteggiare l'emergenza SARS, un ruolo in cui si iscrive la totale dedizione di uomini come il Dottor Carlo Urbani, un ruolo la cui incisività risulta direttamente proporzionale alla misura in cui si consente all'OMS di esercitare la pienezza del proprio mandato.
Immutate restano la gratitudine e il rispetto dell'Italia per la Croce Rossa Internazionale, sia in quanto organizzazione indipendente dedicata alla protezione della vita e della dignità delle vittime dei conflitti, sia nel suo impegno propulsivo per assicurare il pieno rispetto del diritto internazionale umanitario.
Negli ideali delle Nazioni Unite e nella convinzione che le regole avvantaggiano alla lunga tutti - Paesi grandi e piccoli - Svizzera ed Italia trovano un aggiuntivo motivo di collaborazione. Sono gli ideali che sorreggono la volontà di superare gli orizzonti ristretti dei particolarismi nazionali e che alimentano la fiducia nel futuro costituzionale di un'Europa capace di riscuotere la fiducia dei Paesi e dei cittadini europei e di affermare la sua forte identità verso il mondo.

Signor Presidente,
il mio auspicio è che la Svizzera divenga parte sempre più inserita e attiva nel dibattito sul futuro dell'Europa e degli sviluppi in seno all'Unione Europea.
A tali sviluppi essa ha innanzitutto offerto un esempio determinante: la Costituzione Svizzera del 1848 dimostra, con il successo del disegno di integrazione, che è possibile, se la causa è giusta, superare ogni ostacolo. Quello che era necessario - ed è stato attuato - per la Svizzera di allora, si profila come un percorso possibile per l'Europa di oggi.
Fra la stessa Svizzera ed i Paesi dell'Unione Europea, inoltre, la frontiera è ormai quasi soltanto una demarcazione geografica: nel cuore delle persone si è assottigliata al punto tale da non costituire più una effettiva separazione. Anche l'Europa dell'euro è una realtà che la Svizzera conosce ed apprezza.
Le ragioni dell'integrazione vanno inevitabilmente affermandosi con l'evidenza che, nel quadro della globalizzazione, solo un contesto unitario europeo può garantire ai suoi cittadini prosperità, sicurezza, libertà.
L'Italia è impegnata a operare per la piena realizzazione di questa visione europea, nel vivo auspicio di poter suggellare entro il dicembre 2003 il Trattato costituzionale che darà nuova ed avanzata espressione all'integrazione europea. Ma soprattutto, esso doterà l'Europa, per la prima volta nella sua storia, di un coerente, condiviso e duraturo assetto istituzionale.

Signor Presidente,
le solide relazioni tra i nostri Paesi sono rafforzate dal contributo di una comunità italiana in Svizzera, attiva e stimata. Esse traggono pieno beneficio dall'intensificazione dei rapporti tra l'Unione e la Svizzera, a sua volta fattore di progresso per l'Europa intera. E' con tale spirito che inizio la mia visita di Stato nel Suo splendido Paese.

Incontro del Presidente della Repubblica Carlo Azeglio Ciampi con una rappresentanza dei Sindaci dei Piccoli Comuni d'Italia
Palazzo del Quirinale
19 maggio 2003

Caro Presidente Domenici,
Onorevoli Parlamentari,
Cari Sindaci degli oltre cinquemila piccoli Comuni d'Italia,

ci incontriamo oggi a due settimane dalla festa della Repubblica. Ho voluto questa coincidenza perché gli 8.100 Comuni d'Italia sono la spina dorsale della Repubblica.
Vi incontro in ogni mio viaggio nelle province d'Italia. Ogni volta che posso mi fermo a dialogare con Voi.
Dovete essere orgogliosi del vostro servizio alla Nazione, del privilegio di indossare il tricolore.
Dovete essere orgogliosi di eroi della Repubblica come Donato Iezzi, Sindaco di Torino di Sangro, tremila abitanti; un giovane sindaco, un padre e un marito, caduto in servizio mentre esercitava con coraggio le funzioni di protezione civile, per proteggere la sua comunità da un grave rischio, nel pieno della furia degli elementi che tante volte, ogni anno, mette a repentaglio borghi e paesi, valli e comunità soprattutto montane.
La dedizione alla sua comunità, la sua fedeltà ai valori di solidarietà e alla missione di sindaco ci spingono a impegnarci di più.
Ed è proprio la protezione civile una delle funzioni essenziali dello Stato, che lo Stato deve fornire al cittadino, in termini di prevenzione, di previsione del rischio, di tempestiva attivazione delle misure di urgenza.
Sono rimasto colpito dal racconto del Sindaco di Cortenova, in Provincia di Lecco, che mi ha raccontato dello sgombero di un intero quartiere poche ore prima del crollo di una frana che nel novembre scorso ha aperto una ferita in quella profonda valle lombarda.
Anche in Val Brembana, nel Comune di Brembilla ho potuto constatare come il sistema di cooperazione tra i diversi livelli istituzionali del sistema nazionale e regionale di protezione civile mostri sempre di più la sua efficacia. Ho voluto premiare con una medaglia d'oro - su proposta del Presidente del Consiglio e del Ministro dell'Interno - una Protezione civile, che nel 2002 ha certamente svolto un'opera di grande rilievo nel ridurre i danni sulle popolazioni di una serie di frane, terremoti, alluvioni, eruzioni che, purtroppo, sono una caratteristica geologica del nostro amatissimo territorio. Questa attività è percepita come una delle più preziose fornite dallo Stato. Per questo il Governo, con il mio consenso, ha invitato per la prima volta anche la Protezione civile alla sfilata del 2 giugno, ai Fori Imperiali.
Un territorio abitato, coltivato, vissuto come una ricchezza, come una infrastruttura da conservare e da rafforzare con cure assidue, è più protetto dalla furia degli elementi, è più sicuro.
Ciascuno dei nostri 8.100 Comuni è un tesoro prezioso.
"Piccola Grande Italia" è il titolo della campagna promossa da molte associazioni qui presenti. E' un bel titolo. Ci ricorda che c'è stato un tempo in cui questi piccoli Comuni si sono svuotati per l'emigrazione. C'è stato poi un tempo in cui la montagna, la collina, le piccole comunità delle valli, delle isole, si sono spopolate per la ricerca di posti di lavoro nelle aree metropolitane. Poi il nostro popolo si è avvitato nel fenomeno della denatalità che in parte è frutto del benessere, e dunque del progresso, in parte è un sintomo di sfiducia sul futuro da parte delle nuove generazioni.
Oggi è il momento di una nuova missione. Riconquistiamo i piccoli paesi, favoriamo il trasferimento verso di essi di giovani e di imprese, lo sviluppo dell'agricoltura di qualità, la creazione di servizi e di tecnologie in consorzio tra diversi Comuni, come state già facendo. Nel futuro dei piccoli Comuni, un ruolo centrale è indubbiamente nel valore delle tipicità locali espressi nei marchi quali DOC, DOP e di altre forme di tutela dell'origine del prodotto. La diffusione dei marchi ha aumentato il valore dei prodotti agricoli e dei terreni, ha ridato interesse a territori che erano dimenticati dagli stessi proprietari. Le produzioni tipiche oggi rappresentano in Italia il 12% del totale. E' una percentuale che deve aumentare, che deve estendersi dalla vite e dal vino a tutti i settori della filiera alimentare, dell'artigianato.
Il censimento, e anche i rapporti Censis, segnalano un fenomeno spontaneo di riduzione della popolazione delle grandi città a favore dei Comuni con meno di 10.000 abitanti. Certo, questo è anche conseguenza di una situazione abitativa sempre più costosa nelle aree metropolitane. Da un fenomeno negativo ne può tuttavia scaturire uno positivo. Perché se una crescente parte di italiani decide di dedicarsi al restauro degli antichi borghi, dei paesi spopolati, se sente che la sua missione è importante come quella dei loro genitori che hanno ricostruito l'Italia dopo la guerra, ecco che anche l'economia potrebbe trovare un nuovo motore, nuovo slancio, da sostenere con incentivi mirati, meno costosi di quelli generalizzati su tutto il territorio, ma essi stessi moltiplicatori di ricchezza e di risparmio.
Le agevolazioni fiscali e le misure per la promozione devono però accompagnarsi con garanzie di mantenimento dei servizi essenziali a partire dalla posta, dalla scuola, dalla biblioteca, dal teatro o dal cinema.
Trovo molto interessanti iniziative come quella promossa dall'ANCI per il censimento dei tesori artistici e naturali conservati in tanti piccoli Comuni, spesso difficili da conoscere e da raggiungere.
Sono d'accordo con il Presidente Domenici sul fatto che almeno per i Comuni più piccoli dovrebbe essere superato il vincolo dei due mandati per i Sindaci. E' un nonsenso questo vincolo in realtà che stentano, per obiettivi motivi demografici, a trovare un candidato!

Cari Sindaci, mi propongo di venirvi a trovare. Non tutti, certamente. Ma nei miei viaggi nelle province italiane, oltre a invitarvi all'incontro istituzionale nel capoluogo, cercherò di inserire un passaggio in un piccolo Comune come ho fatto di recente in Lombardia, in Emilia, in Sicilia. Voi, i vostri concittadini, mi date una carica di fiducia, di speranza, con il vostro entusiasmo rendete meno gravoso questo mio compito di Presidente della Repubblica. L'incontro di oggi dà il via a una serie di iniziative che anche voi dovete organizzare e rendere sempre più sentite, partecipate, vissute da tutti gli italiani.
Nel 2011 si festeggerà il Giubileo della Nazione, il suo 150° compleanno.
Nel 1911 l'Italia festeggiò sé stessa nella unità e libertà riconquistate.
Nel 1961 gli italiani festeggiarono la democrazia compiuta a cento anni dal glorioso Risorgimento.
Nel 2011 sarebbe bello festeggiare la Patria, unita nella realtà degli 8100 Comuni d'Italia, soprattutto se avremo saputo curarli e restaurarli, con amore, con la volontà di far rivivere memorie e tradizioni in un nuovo sistema di sviluppo, rispettoso dell'ambiente e della persona umana, proiettato con fiducia, con orgoglio, con passione civile verso le sempre più avanzate frontiere che la conoscenza dischiude per un maggior benessere di tutti i popoli.

Viva l'Italia!

Saluto del Presidente della Repubblica Carlo Azeglio Ciampi al pranzo offerto in onore dei Membri della Commissione Europea e il Governo italiano in occasione della riunione della presidenza italiana del Consiglio dell'Unione Europea
Palazzo del Quirinale
03 luglio 2003

Vi accolgo con fiduciosa attesa. Le decisioni dei prossimi mesi avranno un impatto diretto sulla vita di tutti noi europei nei prossimi decenni. L'Unione Europea ha bisogno, soprattutto dopo l'allargamento, d'istituzioni adeguate, tali da permettere all'Unione di assolvere con pienezza le proprie funzioni nel mondo.
Dal suo avvio, l'integrazione europea è contrassegnata da scelte, soluzioni di coerente avanzamento, aperte a ulteriori progressi. Essa progredisce solo se vissuta con spirito di servizio, senso di responsabilità.
I nostri cittadini saranno chiamati fra pochi mesi a eleggere il nuovo Parlamento Europeo. Dobbiamo presentare loro anche una Costituzione che definisca un nuovo modello istituzionale e di governo. Le prossime elezioni europee sono l'occasione per riaffermare che l'Unione Europea non è un'alleanza di Stati ma una comunione di destini.
La Convenzione ha prodotto un primo significativo risultato.
Il progetto di Trattato costituzionale conferisce all'Unione Europea piena soggettività politica; dà valore legale alla Carta dei Diritti Fondamentali; assicura la prevalenza della legge europea sull'interesse nazionale; garantisce l'equilibrio fra le tre istituzioni-cardine dell'Unione; stabilisce un rapporto più stretto tra popolo e Parlamento. Questi principi costituiscono la premessa all'affermazione sulla scena mondiale di una linea politica europea. E' interesse di tutti che la Conferenza Intergovernativa consacri quanto di positivo deciso dalla Convenzione. Non c'è bisogno di riaprire i punti concordati in lunghi mesi di negoziato, durante i quali la Convenzione ha ascoltato anche la voce dei governi. Occorre guardare avanti.
Gli incontri fra la Commissione Europea e il Governo italiano, all'inizio del semestre di Presidenza, hanno sempre stimolato una concreta e fattiva collaborazione. Sarà sicuramente così anche questa volta. La collaborazione tra il Governo italiano e la Commissione è garanzia di significativi avanzamenti per l'Europa.
La Commissione è un'istituzione cardine dell'Unione: ha consentito all'Unione Europea di compiere straordinari avanzamenti. Quando v'incontrai a Bruxelles nel marzo del 2000, espressi il convincimento che la Commissione è il cuore dell'Europa. Rimango profondamente convinto che i Trattati vi attribuiscono compiti fondamentali d'indirizzo e di esecuzione.
In questo semestre, confluiscono scadenze non più rinviabili e scelte altrettanto impegnative.
La Commissione, nella sua interezza, ed ogni Commissario qui presente con il Ministro competente per materia nel Governo italiano, dovrà svolgere, insieme con i responsabili dei corrispondenti Dicasteri nei diversi Stati, un lavoro estremamente impegnativo, in settori cruciali per l'Europa.
Vivo con sentimenti di grande passione civile lo sforzo dell'Unione di dotarsi di nuove ed efficaci istituzioni.
La settimana scorsa a Berlino, nell'aula magna dell'Università Humboldt, ho avuto modo di ricordare gli anni drammatici vissuti dalla mia generazione nella sua giovinezza, le cupe esperienze della dittatura, le stragi sui campi di battaglia, gli orrori dei lager: queste sono state le radici profonde del nostro europeismo. Sapevo e sentivo di interpretare e di rappresentare l'animo di tutti gli italiani. L'attenzione silenziosa, partecipe con la quale quei giovani tedeschi hanno ascoltato la mia testimonianza, la testimonianza di un antico, convinto operatore per la causa europea, mi ha dato fiducia sul futuro dell'Europa. Ieri, 2 luglio, al Parlamento europeo si è aperto il nuovo semestre, la cui Presidenza è affidata all'Italia. Non possiamo permettere che le dolorose polemiche che hanno turbato il dibattito pesino sui futuri lavori. Come ha autorevolmente detto, ieri stesso, il Presidente del Parlamento europeo, Pat Cox, devono essere al più presto ricuperate saggezza e serenità: a ciò volgono i chiarimenti in corso; a tal proposito, ho preso atto con soddisfazione del positivo colloquio, avvenuto poco fa fra il Cancelliere tedesco ed il Presidente del Consiglio italiano.
In Italia, la Costituzione affida al Presidente della Repubblica il compito di rappresentare l'unità della Nazione. Nell'esercitarlo, ho incisi nella memoria i nomi degli statisti italiani che hanno costruito, contemporaneamente, la nostra Repubblica democratica e le prime istituzioni dell'Europa unita. Essi agirono come consapevoli continuatori dell'opera dei grandi del nostro Risorgimento, che fecero l'unità d'Italia avendo già nel cuore l'unità europea. Ci hanno lasciato una gloriosa, impegnativa eredità. Ne siamo i custodi. E' nostro dovere tenerla viva e farla crescere. Conosco l'anima profonda del popolo italiano.
So di poter affermare, dinanzi a tutti voi, che l'Europa potrà sempre contare sulla coscienza europeista degli italiani. Essa si basa sui valori di libertà e di rispetto della dignità di ogni essere umano, fondamento della nostra civiltà; valori consacrati nella Costituzione italiana, come nella Carta Europea dei diritti, e come domani lo saranno nella Costituzione dell'Unione Europea.
Abbiamo il dovere di consegnare ai nostri figli una Costituzione degna dell'Europa; di promuovere un'Unione Europea responsabilmente presente nella vita dei cittadini, trasparente nelle sue istituzioni democratiche, efficiente nei suoi organi di Governo. E' questo l'arduo compito che ci è affidato, che vi è affidato.

Auguro a tutti voi buon lavoro.

Viva l'Unione Europea

Dichiarazione alla stampa del Presidente della Repubblica Carlo Azeglio Ciampi, in visita di Stato nella Repubblica Ellenica, al termine del colloquio con il Presidente Stephanopoulos
Atene – Palazzo Presidenziale
15 luglio 2003

Le visite di Stato fra Capi di Stato appartenenti all'Unione Europea assolvono sempre di più una duplice responsabilità: dare continuità ai nostri interessi, espressi innanzitutto dalla comune appartenenza mediterranea; far maturare l'intreccio fecondo fra idea di nazione e coscienza europea.
La storia dei nostri due Paesi ha profonde radici europee: dal cosmopolitismo del mondo greco-romano, alla storia recente delle nostre nazioni. L'Italia è sorta non per contrapporre un particolarismo ad altri particolarismi, ma per unire gli abitanti della Penisola in nome di una comune identità. Il Risorgimento italiano si è formato nello stesso tempo e con gli stessi obiettivi di quello greco: nella Vostra terra a combattere per i comuni ideali e per la loro irradiazione in Europa molti patrioti italiani sono accorsi a lottare in prima persona; Santorre di Santarosa vi ha sacrificato la vita.
L'appartenenza all'Unione Europea ha consolidato i nostri rapporti: Grecia ed Italia operano perché l'idea di Europa, ed il sistema di valori e di regole che ne è alla base, conquisti le nostre opinioni pubbliche.
Le nostre relazioni bilaterali sono intense e si avvantaggiano di cooperazioni innovative e qualificanti nelle telecomunicazioni, nell'energia, nella difesa. Dobbiamo anche essere insieme in prima linea nel fronteggiare, soprattutto nel Mediterraneo, drammatiche realtà: il divario Nord-Sud, i cambiamenti climatici.
La firma ad Atene del Trattato per l'Adesione di dieci nuovi Paesi costituisce una pietra miliare dell'integrazione europea. Li accogliamo con animo fraterno e nel sentimento di una comune appartenenza. Verranno a far parte di un'Unione che, per decenni, è stata nei loro sogni e nella cui finalità hanno preso il solenne impegno di riconoscersi. Il discrimine dell'appartenenza europea è il pieno coinvolgimento in una comunità di destini, non la semplice adesione ad un' alleanza o ad uno spazio economico di sicurezza.
La Convenzione ha individuato una piattaforma equilibrata fra diverse e non semplici esigenze: è rassicurante che, nell'insieme, essa sancisca la prevalenza del diritto dell'Unione sul diritto degli Stati. Abbiamo pochi mesi di tempo per consentire, laddove indispensabile, alcuni miglioramenti per consolidare i risultati raggiunti dalla Convenzione. L'importante è che la Conferenza Intergovernativa lavori con spirito costruttivo e nella consapevolezza delle scadenze che, nei prossimi mesi, attendono l'Unione Europea.
I cittadini europei eleggeranno nella primavera del 2004 il nuovo Parlamento Europeo, che è il principale garante della legittimità democratica dell'Unione. Essi hanno il diritto di esprimersi conoscendo il nuovo modello istituzionale e di governo.

Intervento del Presidente della Repubblica, Carlo Azeglio Ciampi, a Porta San Paolo in occasione della cerimonia commemorativa della Difesa Roma.
Porta San Paolo
08 settembre 2003

Militari delle Forze Armate,
Cittadini di Roma e d'Italia,
Sessanta anni fa, l'8 settembre del 1943, gli italiani si ritrovarono soli, ciascuno davanti alla propria coscienza.
Tanti italiani, quel giorno, in patria e all'estero, militari e civili, decisero di reagire, di combattere, pur nella deplorevole assenza di ordini chiari. Furono battaglie dure, cruente, sfortunate.
Furono molti singoli episodi, spesso minori per dimensioni, sparsi su un territorio vastissimo. Di essi è importante che si ricostituisca una descrizione e una documentazione minuziosa, dettagliata, a disposizione non solo degli esperti di storia militare, ma anche della pubblica opinione.
Ognuno di quegli episodi di resistenza alla sopraffazione fu un elemento di fondazione della Patria che si è rinnovata - dall'8 settembre 1943 al primo gennaio 1948 - allorché è entrata in vigore la Costituzione repubblicana.
Oggi, a distanza di sessant'anni, ci rendiamo conto quanto sia stato importante per noi, e quanto sia importante per i nostri figli, il fatto che quegli uomini e quelle donne decisero di reagire.
Salvarono l'onore della Patria; ne interpretarono i valori profondi.
Che cosa fu l'8 settembre 1943? Fu la prova più difficile di una Nazione che, proprio in quei giorni, sentì di voler continuare a esistere unita, di trasmettersi indissolubilmente unita e libera alle future generazioni.
Qui, a Roma, davanti a queste mura millenarie, uomini delle Forze Armate e comuni cittadini combatterono e morirono perché questa era la Capitale d'Italia, restituita agli italiani dal Risorgimento. Ad essi va una riconoscenza che deve durare nel tempo.
L'8 settembre non fu la morte della Patria, perché allora la Patria si rigenerò nell'animo degli italiani che seppero essere, seppero sentirsi Nazione.
Anche lo Stato, tragicamente assente nelle drammatiche decisive ore successive all'annuncio dell'armistizio, sopravvisse grazie soprattutto alla saggezza di alcuni statisti democratici che decisero di accompagnare la transizione istituzionale, rinviando a dopo la fine della guerra le scelte che potevano lacerare, in modo irreparabile, il fragile tessuto delle istituzioni.
I Governi che si succedettero, scandendo le fasi della transizione - dal secondo Governo Badoglio dell'aprile del 1944, al quale parteciparono tutti i partiti del Comitato di Liberazione Nazionale, al Governo Bonomi, costituitosi nel giugno in Roma liberata, ai Governi Parri e De Gasperi, nell'Italia riunificata - ripristinarono gradualmente una cornice giuridica legittima che consentì il passaggio, ordinato e legale, alla Repubblica e alla Costituzione.
L'incapacità di organizzare la difesa del territorio e di salvaguardare la integrità delle Forze Armate italiane non fa dunque venir meno l'importanza del fatto che sia stata assicurata la continuità dello Stato. Questa fu condizione necessaria per preservare, a guerra finita, l'unità della Patria. Ma la continuità dello Stato vi fu perché tutti - a partire dai responsabili del Comitato di Liberazione Nazionale - sentirono quanto gli italiani volevano essere Nazione: erano una Nazione.
Quei Governi del '44-'45, così stretti dalle circostanze esterne, seppero operare "nell'interesse esclusivo della Nazione", come recitava la formula del giuramento letta dai Ministri il 12 giugno 1944. Il desiderio della maggior parte di chi indossava le stellette fu quello di tenere fede al giuramento, nelle circostanze imprevedibili in cui ciascuno si trovò a decidere.
La guerra di Liberazione alla quale molti della mia generazione hanno partecipato - chi come militare nelle Forze Armate dello Stato, chi come partigiano nella Resistenza, chi come prigioniero nei campi di concentramento - fu una guerra contro la sopraffazione, e come tale fu largamente sentita e condivisa dalla popolazione, nelle campagne, nelle città.
Il ricordo di quei giorni è indelebile per chi li ha vissuti.
Ho ancora vivo in me il senso di sbigottimento e di sdegno nel vedere un esercito allo sbando per mancanza di ordini.
Fu da quel sentimento che nacque in ciascuno di noi il desiderio, il bisogno di reagire, di operare per ridare dignità a noi stessi, alla nostra Patria.
Oggi a distanza di 60 anni possiamo ripercorrere quei giorni con memoria decantata.
La memoria comune è il fondamento della Nazione.
Su di essa sono fondate le istituzioni repubblicane. La Costituzione del 1948 è un documento valido, vivo e vitale, non soltanto perché sapientemente redatto da eminenti politici e giuristi, ma perché ha un'anima: è lo spirito risorgimentale passato attraverso il dramma della dittatura e la catarsi del 1943-45. Ha la passione civile che solo la condivisione profonda e vissuta di valori quali quelli maturati dagli italiani nella loro storia secolare può generare. E' questo il cemento morale che ci fa guardare con fiducia al nostro futuro, che ci fa sentire uniti nell'amore per la nostra Patria, nell'orgoglio di essere italiani.
Per questo oggi inizio con voi un lungo percorso di memoria di quei mesi, di quegli anni. Domani saremo, idealmente uniti, nel mare di Sardegna, dove affondò la Corazzata "Roma" con il suo equipaggio e il suo comandante, Amm. Bergamini. Andrò poi a Boves e a Borgo San Dalmazzo, in Piemonte, dove si consumarono i primi gesti di terrore dell'occupazione nazista. Sarò alla Torre di Palidoro per ricordare in Salvo D'Acquisto tanti servitori dello Stato che onorarono il giuramento di fedeltà alla Patria, con un eroismo generoso davanti al quale chiniamo il capo in silenzio. Sarò poi a Napoli per ricordare gli eventi delle Quattro Giornate, e infine a Mignano Montelungo, a celebrare le valorose gesta delle rinnovate Forze Armate italiane, inquadrate nelle forze alleate.
La guerra di Liberazione venne condotta dalle Forze Armate italiane e dalle Formazioni Partigiane con eccezionale impegno. Questo impegno deve essere ricordato non solo per la riconoscenza che dobbiamo a chi è caduto, ma anche perché fu il riscatto di un popolo, segnò l'inizio del percorso di rifondazione civile e istituzionale dello Stato, conclusosi con la nascita della Repubblica e con la Costituzione, che ha proclamato l'Italia "una e indivisibile", nella libertà, nella democrazia.


Intervento del Presidente della Repubblica, Carlo Azeglio Ciampi, al Complesso Monumentale del Vittoriano in occasione dell'apertura dell'Anno Scolastico 2003/2004
Roma, Complesso Monumentale del Vittoriano
16 settembre 2003

Cari ragazze e ragazzi, cari insegnanti,
eccoci per la quarta volta sul Vittoriano, all'inizio di un nuovo anno scolastico.
Anche grazie al nostro incontro, che accomuna tutte le scuole d'Italia, questo monumento sta vivendo una seconda giovinezza. Lo riscopriamo simbolo dell'eredità di valori che le generazioni del Risorgimento ci hanno affidato. Le fondamenta di questi valori sono qui incise nel marmo: l'unità della Patria, la libertà dei cittadini.
L'anno di studi che si è appena avviato è dedicato alla costruzione dell'Europa.
Quando ci chiediamo che cosa sarà l'Unione europea, la risposta è che essa sarà come già la vivete voi oggi: maggiore libertà di movimento, di relazioni tra i cittadini dei nostri popoli, maggiori stimoli a conoscere, a guardare a un mondo più vasto.
Il vento che vi spinge porta con sè qualcosa di antico. Quando viaggiate in Europa vi rendete conto che l'Europa è fatta delle Nazioni, dei popoli europei, con le loro tradizioni. La ricchezza d'Europa è proprio la presenza di queste storie diverse che si intrecciano, si influenzano da secoli.
Girate per l'Europa orgogliosi di essere italiani! Troverete altri giovani orgogliosi di essere tedeschi, francesi, spagnoli, olandesi, polacchi e delle altre 19 Nazioni che compongono l'Unione europea. Ma sentirete dentro di voi di avere matrici comuni.
Questo è l'anno dell'Europa, ma è anche l'anno in cui si ricorda l'inizio - sessant'anni fa - di un complesso e doloroso passaggio della nostra vita nazionale, conclusosi positivamente con la Costituzione repubblicana.
Leggete la Costituzione. Commentatela con i vostri insegnanti. E' un testo di cui essere orgogliosi come lo siamo del Tricolore e dell'Inno di Mameli. Costruita su solide basi ci unisce - da oltre cinquant'anni - in un patto di cittadinanza comune.
La Costituzione assegna alla Repubblica il compito di "dettare le norme generali dell'istruzione"; di "istituire scuole statali per ogni ordine e grado"; di "assicurare ai capaci e meritevoli, anche se privi di mezzi," il diritto di "accedere ai gradi più alti degli studi".
E' diritto e dovere dei genitori di "istruire ed educare i figli".
Educare significa soprattutto trasmettere valori.
Esiste, naturalmente, una sfera privata dei valori. Di questa, ciascuno è responsabile solo di fronte alla propria coscienza.
I valori che ci uniscono come cittadini italiani, sono proclamati solennemente nei primi dodici articoli della Costituzione.
Ricordiamo alcuni tra questi principi, semplici e chiari, scolpiti nei nostri cuori:
· la democrazia, i diritti inviolabili dell'uomo, i doveri inderogabili di solidarietà;
· l'eguaglianza e la pari dignità di tutti i cittadini davanti alla legge;
· il diritto e il dovere al lavoro;
· l'unità indissolubile della Repubblica, nel rispetto delle autonomie locali;
· la promozione della cultura;
· la difesa della Patria;
· l'impegno per la pace.
Del rispetto dei principi costituzionali tutti noi siamo responsabili, gli uni nei confronti degli altri.
Ne siamo responsabili, in primo luogo, noi adulti verso Voi giovani se vogliamo che la Repubblica trovi nei suoi cittadini le risorse necessarie per progredire.
Ogni generazione è anche il frutto di quanto le generazioni precedenti sono state capaci di insegnare.
Educare non e' facile.
Alto e nobile è il compito degli insegnanti. Bisogna saper parlare, bisogna saper ascoltare. E' l'unica via per rinnovare negli anni quel patto fra le generazioni senza il quale la vita di una società si inaridisce.
Nel mondo della scuola incontro spesso insegnanti straordinari. Operano con passione e capacità professionale, in condizioni anche difficili; comprendono le inclinazioni, le inquietudini, le aspirazioni dei loro allievi; riescono ad aprire con loro un dialogo.
E' dovere di tutti, ciascuno nel proprio ruolo, non lasciarli soli nel loro lavoro, assicurare alla loro professione la centralità ed il rispetto che merita.
I più fortunati fra noi hanno incontrato nella loro vita almeno un "maestro". E' scritto nel Talmud: "due cose ciascuno dovrebbe fare a proprio vantaggio: trovare un amico e cercare un maestro".
Quando questo accade, si forma un legame che dura per sempre, che arricchisce ed aiuta ad affrontare i momenti importanti della vita, anche quando quel maestro non c'è più.
Cari ragazzi, l'educazione non si impone, si matura in noi con la partecipazione attiva nella scuola, nella famiglia, nella società, con la riflessione.
Non accettate mai l'idea che fare o non fare, impegnarsi o non impegnarsi siano in fondo la stessa cosa.
Ciascuno di noi ha in sé la capacità di costruire la propria esistenza e di contribuire positivamente a quella degli altri.
Abbiate fiducia nella possibilità di trasformare i vostri sogni in progetti di vita. Sta in voi.
Alla vostra generazione è stato concesso un dono prezioso, che noi non abbiamo avuto: il dono della pace.
La pace nasce, ancor prima che dalle istituzioni, dalla conoscenza reciproca. Non dobbiamo avere paura del confronto: nella famiglia, nella scuola, con gli amici, con chi appartiene ad altre culture. Nel dialogo i concetti inesatti vengono corretti, quelli destinati a durare diventano più forti e vitali.
Condotto con spirito di verità e con rispetto reciproco, il dialogo è alla base di quel "futuro di pace fondato sui valori comuni" che i popoli d'Europa hanno deciso di condividere e di diffondere.
Al dialogo, che è esercizio di democrazia, ci si prepara anche e soprattutto sui banchi di scuola, nel quotidiano incontro con i compagni, con gli insegnanti.

Cari ragazze e ragazzi,
mantenete vivi l'entusiasmo, lo slancio che già state esprimendo in più modi: nell'impegno per la pace; nell'orgoglio di essere italiani; nella ricerca dei valori sui quali impostare la vostra vita.
L'immagine che mi sono fatta di voi giovani, dopo tanti incontri in tutta Italia, mi conforta e mi conferma nella fiducia per il futuro della nostra Patria.
Non lasciatevi scoraggiare, se alcune delle esperienze della vita saranno deludenti.
Respingete ogni tentazione di illusorio rifugio nell'indifferenza. Coltivate i vostri ideali, le vostre ambizioni.
Impegnatevi per rafforzare quel patrimonio di principi, di convinzioni che è già in voi.
Per fare questo, all'invito a "guardare in alto" aggiungo quello di "cercare in voi", nella vostra coscienza, la risposta alle vostre inquietudini, la soluzione dei vostri problemi.
Ciò di cui avete bisogno, solo in voi potete trovarlo. Potranno aiutarvi buoni maestri, buone letture, il confronto con gli altri. Non ci sarà forse mai una improvvisa illuminazione. Ma un giorno vi accorgerete che il complesso di esperienze e di riflessioni che avrete maturato, avranno fatto sì che nei vostri animi, nella vostra mente, si sia fatta maggiore chiarezza: vi sentirete più sicuri di voi stessi.
Il patrimonio di valori che avrete acquisito sarà la bussola che vi guiderà nell'affrontare le quotidiane prove della vita.
Vi ricordo la massima di un grande europeo, Goethe: "Pensare è facile. Agire è difficile. Agire seguendo il proprio pensiero è la cosa più difficile del mondo". La coerenza fra pensiero e azione richiede impegno, passione civile.
Ogni decisione che dovrete prendere sarà sofferta. Ma, una volta presa, la vivrete come una liberazione, senza tentennamenti. E con l'andare degli anni, potrete guardare al vostro passato con animo sereno.
E credetemi: è tanto.
Con questa convinta fiducia, auguro a tutti un buon anno scolastico.


Incontro del Presidente della Repubblica Carlo Azeglio Ciampi con le Autorità politiche, civili, militari, religiose ed i Sindaci della Provincia di Cuneo
Cuneo
18 settembre 2003

Signor Vice Presidente della Corte costituzionale,
Signor Presidente della Regione Piemonte,
Signor Presidente della Provincia di Cuneo,
Signor Sindaco di Cuneo,
Onorevoli Parlamentari,
Autorità civili, militari e religiose,
cari Sindaci della Provincia di Cuneo,
Signore e Signori,

Vi ringrazio anzitutto per le parole cortesi che mi avete rivolto; ringrazio la gente di Cuneo, di cui conosco bene la sobrietà del carattere, per la calorosa accoglienza.
Per la terza volta quest'anno visito una Provincia del Piemonte meridionale, e ogni volta trovo, in questo angolo di Nord-Ovest, l'immagine di un territorio impegnato in un processo di intensa crescita, di specializzazione e diversificazione produttiva, che colpisce: anche perché poco se ne parla, forse per effetto di quella "sobrietà di carattere" che ho già menzionato. Dopo Asti e Alessandria, so che mi troverò di fronte, anche in questa visita alla "Provincia Granda", a un nuovo Piemonte. Anche sulla base di una cultura imprenditoriale che ha avuto la sua culla in Torino, questi territori stanno realizzando un progetto di sviluppo equilibrato, capace di rilanciare l'agricoltura con produzioni di grande pregio, e di affiancare, nell'industria, a un certo numero di grandi imprese un numero sempre crescente di imprese medio-piccole, che hanno saputo diversificare, qualificare e specializzare la loro produzione, assicurandole successo nel grande spazio del mercato europeo e mondiale.
Ho fiducia nella capacità della grande industria torinese di superare la sua crisi: anche perché, se un tempo era il Piemonte che aveva bisogno di Torino, oggi è Torino che trova in tutto il Piemonte un retroterra favorevole, da cui attingere stimoli per la crescita. Torino ha dato molto al Piemonte. Oggi penso che riceva molto dal Piemonte.
Le virtù laboriose della gente piemontese sono all'origine di uno sviluppo che ha saputo sostituire nel momento giusto a un modello Torino-centrico un modello che si nutre di molti poli produttivi. Ciò rafforza l'intera Regione, rafforza anche Torino. In un arco di tempo di appena uno o due decenni, territori che sembravano lasciati ai margini della crescita, territori da cui, voi lo ricordate bene, c'erano forti correnti di emigrazione stagionale o permanente, al di là della cerchia alpina e oltre l'Oceano, sono diventati territori che si collocano ai livelli più alti di benessere, in Italia e in Europa.
Ho fiducia nella inventiva, nella capacità di reazione delle nostre imprese a questa fase di stanca dell'economia europea e mondiale. Ho fiducia che supereremo le sfide e ci avvantaggeremo delle opportunità che ci sono offerte da una liberalizzazione degli scambi che si estende oramai al mondo intero. Vi ricordo soltanto che la nostra forza non sta, certo, nel possesso di materie prime - giacché non ne abbiamo, all'infuori di questa splendida natura, che il lavoro umano di secoli ha reso così produttiva. La nostra forza sta nell'ingegno, e l'ingegno si nutre dello studio.
Dico ai nostri giovani: studiate, specializzatevi, approfondite in Italia o all'estero le vostre conoscenze, la vostra preparazione. Dico ai responsabili delle amministrazioni locali, della scuola, delle università: create nei vostri territori istituzioni che offrano ai vostri giovani un facile accesso all'innovazione tecnologica, a conoscenze specializzate, che apriranno loro la strada del successo nella vita.
In una delle letture che hanno preceduto questa mia visita, ho trovato un passaggio che mi ha colpito, e che voglio citare: "un tempo, per dirla con Fenoglio, qui era di casa la 'malora'; oggi il cuneese conosce uno sviluppo pari a quello delle regioni del Nord-Est: anche se qui il benessere luccica di meno, perché l'essenzialità e la sobrietà sono una virtù di questa gente".
Non voglio certo farmi trascinare in paragoni e confronti. Ognuno ha il suo carattere, e i suoi meriti. Amo la mia Patria, anche perché è un mosaico di tante diverse realtà, diversi temperamenti, diverse bellezze e qualità.
E poi ho un'età che mi consente di ricordare bene quando la cosiddetta "malora" era di casa non solo qui, ma in egual misura nel Nord-Est, e in tante parti d'Italia. Il giudizio che ho citato descrive bene quello che è stato un processo di crescita civile, sociale ed economica straordinaria, che riguarda tutto il nostro Paese; e che ha inizio con il ritorno della libertà, con la nascita dell'Italia democratica, aperta all'Europa. Questa non è una coincidenza. Il nuovo quadro storico-politico europeo in cui si inserisce l'Italia repubblicana è determinante. Come Provincia di frontiera fra l'Italia e la Francia, voi siete certamente consapevoli di quanto noi dobbiamo, come tutti gli altri popoli europei, all'inizio di una nuova epoca di libertà degli scambi, culturali ed economici, fra tutti i Paesi del continente, in una nuova Europa di pace.
Grazie all'unificazione europea, una Provincia come la vostra non ha più avuto davanti a sé il muro di una linea di confine, che era anche un ostacolo allo sviluppo. Da Provincia di frontiera la vostra è diventata un ponte e una cerniera fra due grandi Paesi fratelli, fra l'Italia e l'Unione Europea.
Dovete anche all'Europa, oltre che alla vostra laboriosità e alla vostra capacità imprenditoriale, aver saputo, in un tempo breve, fare di questa Provincia una delle prime in Italia e nel mondo per il tenore di vita; senza peraltro che il nuovo sviluppo cambiasse il volto di queste terre bellissime. E questo è un grande merito. Queste sono settimane storiche per l'Europa. Mentre i governi si preparano a compiere uno sforzo finale per dare all'Unione Europea un nuovo e più vasto spazio continentale, e una nuova Costituzione, il mio pensiero non può non andare, qui a Cuneo, a quel primo "Progetto di Costituzione" europea che venne elaborato in questa città, per la penna di Duccio Galimberti e di Antonino Repaci, nell'agosto del 1943: un documento che si affianca al Manifesto di Ventotene di Altiero Spinelli come una delle pietre miliari nella storia dello spirito europeo.
Non si può non riflettere sulla data apposta in calce a quel documento: agosto 1943. E' stato già ricordato: il 26 luglio di quell'anno, Duccio Galimberti, con un nobile discorso di chiamata alle armi contro le forze di occupazione naziste, aveva salutato una folla festante, nella piazza che oggi giustamente porta il suo nome.
Galimberti pagò con la vita la sua partecipazione alla lotta partigiana, di cui fu ispiratore e protagonista: più tardi mi recherò a rendere omaggio a quella che fu una delle figure più luminose della nostra rinascita di popolo libero. In Galimberti si rinnova una caratteristica propria del patriottismo italiano: in lui, educato al culto degli ideali mazziniani, all'amor di patria, al sogno della creazione di un'Italia unita, operava uno spirito aperto alle rivendicazioni di libertà di tutti i popoli, uno spirito europeista, scevro di odi e ambizioni nazionalistiche.
Questa fu la grandezza del nostro Risorgimento, questa la sorgente prima dello spirito che anima la nostra Costituzione: uno spirito unitario che deve essere sempre presente, anche in qualsiasi aggiornamento. A questo riguardo, le sue considerazioni, Presidente Ghigo, meritano attenzione. Le giornate che trascorrerò nella vostra Provincia saranno dense di momenti di riflessione. Nel pomeriggio, in Consiglio Provinciale, assisterò alla commemorazione di uno dei grandi statisti liberali dell'Italia moderna, Giovanni Giolitti.
Domani, a Boves prima, a Borgo San Dalmazzo poi, rievocheremo momenti fra i più tragici, ma anche più gloriosi, negli anni della rinascita dell'Italia libera.
La tragedia di Boves è simbolo della partecipazione popolare alla Resistenza. Simbolo anche della linea continua che porta dalla prima fase della Resistenza, che ebbe per protagonisti unità dell'esercito, soldati e ufficiali che rifiutavano la resa, "sbandati", ribelli-patrioti, ininterrottamente fino alla costituzione di formazioni partigiane, rafforzate e protette dall'appoggio istintivo della popolazione.
Borgo San Dalmazzo, uno dei quattro campi di concentramento di ebrei in Italia, con Fossoli, Bolzano e la Risiera di San Saba, ricorda la Shoah, suprema vergogna della storia europea. Ma noi non dimentichiamo che i più di mille ebrei di mezza Europa, non italiani, che avevano cercato rifugio dopo l'8 settembre 1943 nelle vostre montagne, vi erano giunti da Oltralpe al seguito e con l'aiuto generoso delle nostre truppe, che già li avevano protetti dalla Gestapo nella Francia di Vichy.
Un terzo di loro fu poi catturato, e il campo di Borgo San Dalmazzo fu, per 349 ebrei ivi rinchiusi, soltanto una tappa per Auschwitz; lo stesso percorso seguirono 28 ebrei piemontesi. Di tutti loro, soltanto 12 fecero ritorno.
Ma, grazie all'aiuto della popolazione, e all'opera di un grande sacerdote, Don Raimondo Viale, custode di antiche virtù religiose, oggi ricordato nel Giardino dei Giusti a Gerusalemme, la maggioranza di coloro che erano partiti da oltralpe sfuggì alle retate naziste e si salvò nelle vostre vallate, sopravvivendo a due lunghi inverni. Mi dicono che molti di loro tornano spesso a visitare i luoghi della loro salvezza, a riabbracciare i loro salvatori. Nel momento più tragico rifulse ancor più l'umanità della nostra gente.
Giornate come queste rafforzano in me la fiducia nelle virtù del nostro popolo, la fiducia nelle nostre istituzioni democratiche, saldamente radicate nella coscienza e nel costume degli Italiani.
Operiamo e comportiamoci in modo che prevalga il meglio di noi. Usiamo più la ragione che gli impulsi e i risentimenti che non rispecchiano lo stato d'animo dominante dei cittadini.
Teniamo cari i principi della nostra Costituzione, che ha come presupposto il rispetto reciproco fra le istituzioni in cui si articola la nostra Repubblica.
Abbiamo il dovere di trasmettere alle generazioni future istituzioni rafforzate, non indebolite dai nostri comportamenti. Lo dobbiamo a coloro che col sacrificio della loro vita diedero vita alle nostre libertà.
Vi auguro di proseguire con successo nel cammino che avete intrapreso. So che lo saprete fare, che lo farete.
Vi ringrazio.

Intervento del Presidente della Repubblica Carlo Azeglio Ciampi in occasione della cerimonia commemorativa del 60° anniversario dell'eccidio
Boves
19 settembre 2003

Signor Giudice Costituzionale,
Signori Presidenti della Giunta e del Consiglio Regionale del Piemonte,
Onorevole Sottosegretario,
Signor Presidente della Provincia di Cuneo,
Autorità,
Cari cittadini di Boves,
grazie, Signor Sindaco, per le sue parole di benvenuto in questa cittadina del Piemonte testimone delle virtù migliori del popolo italiano.

Boves, per gli italiani, significa la prima città martire della sopraffazione nazista. Lo testimoniano le due medaglie d'oro, al merito civile e al valor militare, che sono appuntate su quel gonfalone.
A Boves i civili, la gente comune sperimentò la violenza bestiale, la slealtà, la degenerazione morale delle SS naziste.
La gente comune volle, desiderò reagire, con le armi in pugno.
Era gente, come lo è oggi, di famiglie laboriose, silenziose, ricche di tradizioni militari soprattutto nel corpo degli Alpini, fatte di persone coraggiose, mai impulsive o avventate.
La tragedia di Boves rappresenta l'inizio della guerra partigiana, così come Porta San Paolo, Cefalonia e tanti altri episodi rappresentano l'inizio della guerra di Liberazione. Ed anche io, nel rendere onore ai caduti, sono stato impressionato dal numero dei cittadini di Boves scritti su quel marmo, caduti sui fronti di guerra, sul fronte della Liberazione.
Sono militari come il tenente Ignazio Vian - che verrà catturato e impiccato - che danno vita alle prime formazioni partigiane, già dieci giorni dopo l'armistizio. Essi dimostrano, al ponte di Sargent e sulla Bisalta, che sono in grado di dare del filo da torcere agli occupanti. Gli italiani, i militari, gli alpini sanno combattere. Hanno coraggio.
Per questo, si scatena la furia nazista contro i civili inermi, il 19 settembre del 1943 e poi più volte nell'anno successivo (centinaia di case bruciate, decide di assassinati). Contadini, insegnanti, operai, studenti, gente comune si schierano al fianco dei partigiani, li sostengono e combattono con loro.
Queste montagne, questa grande Provincia sono una terra di antica lealtà alla causa nazionale. Questa è anche terra d'elezione della Resistenza. Essa testimonia all'Italia la diretta continuità tra Risorgimento, Resistenza, Costituzione repubblicana in un filo morale che è il desiderio di difendere la Nazione dalla sopraffazione.
Qui la Resistenza ebbe la sua espressione più vasta e articolata nell'equilibrio - qualche volta difficile, ma sempre volto alla causa comune - tra le Brigate Garibaldi, le Brigate di Giustizia e Libertà, le formazioni del maggiore Enrico Martini Mauri.
Le medaglie d'oro delle città, le medaglie d'oro al valor militare meritate da tanti eroi su queste montagne sono intessute dello stesso colore: verde, bianco e rosso. La libertà della Patria era l'obiettivo che stringeva tutti sotto il tricolore, rigenerato per le generazioni successive che oggi lo amano e lo sentono come il simbolo di unità nazionale, anche in questo secolo di grande apertura internazionale.
La Resistenza è stato il modo in cui un popolo ha conservato l'onore e il rispetto di se stesso.
In tal modo, lo sento, quella esperienza di impegno e sacrificio per la Patria viene percepita anche dai più giovani, da ragazzi nati da genitori i quali, a loro volta, non hanno vissuto quei giorni.
I giovani sono consapevoli, e sta a noi renderli sempre più consapevoli, che senza la Resistenza, senza il Risorgimento, questo Paese oggi sarebbe peggiore.
Per questo intendiamo conservare, celebrare con pienezza il significato fondamentale della Festa Nazionale del 25 aprile, accanto al 2 giugno e al 4 novembre, come momenti di riflessione, di festa, di gioia per i valori della nostra comunità.
Anche l'anno prossimo festeggeremo il 25 aprile al Quirinale, dove - e lo dico qui al nord dell'Italia - avrò l'onore di appuntare la medaglia d'oro con il nastro azzurro al gonfalone di una città del Sud, Barletta, che seppe reagire con successo al tentativo di occupazione tedesca. Certo, la Resistenza non è stata vissuta ovunque nello stesso modo, ma c'è stata ovunque in Italia, anche al Sud, ed è patrimonio comune di tutti gli italiani. Viva l'Italia libera e unita.


Intervento del Presidente della Repubblica Carlo Azeglio Ciampi, in visita alla Provincia di Belluno, all'incontro istituzionale con le autorità di Belluno
Belluno – Teatro Comunale
08 ottobre 2003

Signor Presidente della Regione Veneto,
Signor Presidente dell'Amministrazione Provinciale di Belluno,
Signor Sindaco di Belluno,
Onorevoli Parlamentari,
Autorità civili, militari e religiose,
cari Sindaci della Provincia di Belluno,
Signore e Signori,
Vi ringrazio anzitutto per le parole cortesi che mi avete rivolto; e ringrazio la gente di Belluno per l'accoglienza calorosa. Sono contento di essere con voi, in questa città che qualcuno ha voluto chiamare, per la sua bellezza, "Piccola Venezia di montagna", capoluogo di una Provincia famosa in tutto il mondo perché offre alcuni fra i più straordinari scenari dolomitici, che da tempo conosco ed amo. Si affollano nella mia mente molti pensieri. La vista del grande arco del Piave, ai piedi della città, rievoca memorie storiche particolarmente vive in un uomo della mia generazione, la generazione dei figli di coloro che combatterono, su queste montagne, la Grande Guerra come ultima guerra del Risorgimento, quella che compì l'unità d'Italia. Quando nominiamo il Piave, il Monte Grappa, evochiamo le prime radici del nostro amor di Patria.
Ma è giusto dire che il ricordo di quelle battaglie, del tanto sangue sparso su queste terre; e, una generazione dopo, la ribellione alla dittatura che aveva fatto precipitare l'Italia nell'abisso della Seconda Guerra Mondiale, e la riconquista della libertà col sacrificio di tante vite umane, hanno anche dato vita al nostro appassionato europeismo, che è in primo luogo spirito di pace. Tante tragedie hanno portato alla storica riconciliazione fra popoli a lungo nemici, oggi affratellati dalla comune fede nella democrazia, in una Unione Europea che abbraccia oramai quasi tutto il continente. Il cammino dell'unificazione non è ancora compiuto: sono, queste, settimane cruciali per l'avanzamento dell'unità politica dell'Europa. Affrontiamo questa prova con una fiducia che si nutre degli storici risultati che abbiamo già raggiunto. Dopo secoli di guerre, la pace regna nel nostro continente. Nessuno può apprezzarne il valore meglio di voi, abitanti di una Provincia a lungo considerata come la Vedetta d'Italia. Quanti cambiamenti nell'arco di una sola generazione! Negli anni della mia giovinezza, anche questa era terra di emigrazione. Mi dicono che il numero dei bellunesi e discendenti di bellunesi sparsi nel mondo è oggi doppio o triplo della popolazione attuale di questa Provincia.
Le rimesse dei vostri emigranti - so che sono ancora migliaia i vostri artigiani gelatieri, famosi nel mondo - contribuirono per decenni a dare respiro a un'economia povera, come sono, o meglio come erano dignitosamente povere, le terre impervie di tutto l'arco alpino. In pochi decenni questo è diventato un altro mondo. Le statistiche che assegnano oggi alla vostra Provincia il secondo posto nel Veneto, dopo Vicenza, e il quindicesimo o sedicesimo in Italia per il reddito "pro capite", ci dicono che questo territorio è oggi fra i più ricchi d'Europa. Avete fatto la vostra parte nella realizzazione di quello che fu chiamato "il miracolo italiano". Le statistiche dicono anche che la Provincia di Belluno è al quarto posto in Italia nella classifica della "vivibilità". Questo vuol dire che avete saputo conciliare l'industrializzazione e il progresso produttivo con la protezione e la cura di un ambiente di straordinaria bellezza, e di quei valori di civiltà che hanno radici lontane nella nostra storia. Eppure questo è considerato in gran parte un "territorio a rischio", dal punto di vista idro-geologico; ed è un territorio che ha conosciuto grandi disastri.
Tra i motivi di questa mia visita c'è anche il quarantennale della tragedia indimenticata del Vajont. Domani mattina sarò a Longarone, un nome che rievoca immagini strazianti nella nostra memoria: maggior onore a coloro che hanno saputo compiere una ammirevole opera di ricostruzione. Il tempo che mi è concesso di rimanere nella vostra Provincia è necessariamente breve. Oggi pomeriggio trascorrerò alcune ore a Feltre, città le cui architetture sono insigne testimonianza di un passato di cui è giustamente orgogliosa. Molti altri inviti mi è stato impossibile accettare, troppi per ricordarli tutti. Nominerò soltanto, spiacente di non aver trovato il tempo necessario, quello del vostro Vescovo, Monsignor Vincenzo Savio - a cui mi lega anche la sua lunga permanenza nella mia città natale, Livorno - a visitare il "Centro Papa Luciani" a Santa Giustina, nel venticinquesimo anniversario dell'elezione al Pontificato, e della morte, di un figlio della vostra terra che ha lasciato nella memoria di tutti un'immagine indimenticata di dolcezza e di spiritualità; e l'invito della Magnifica Comunità di Cadore di recarmi a Pieve di Cadore, per ricordare non soltanto la grandezza di Tiziano, ma anche per rievocare la tradizione di governo "democratico" dei comuni cadorini, e per visitare i luoghi dove è nata l'industria italiana dell'occhiale, divenuta, nel giro di pochi decenni, leader mondiale.
L'Italia è davvero un Paese straordinario, per la grandezza della sua storia, per la vitalità della sua gente, per lo spirito innovativo dei suoi imprenditori, per la bravura e l'ingegnosità dei suoi lavoratori. L'Italia è anche un Paese ricco di grandi diversità. Di esse tiene conto il processo ora in corso di rinnovamento istituzionale, che si propone di rafforzare, ispirandosi al principio di sussidiarietà, le autonomie locali ai vari livelli - comunale, Provinciale, regionale - senza perciò dimenticare o ferire l'unità della Patria, di cui siamo orgogliosi, come cittadini; di cui sono geloso custode, come Capo dello Stato. So delle vostre aspirazioni a vedere accresciuti i compiti e le risorse della vostra Provincia. Non ho dimenticato, Presidente De Bona, che Lei volle informarmene direttamente più di due anni fa, facendo riferimento al mio riconoscimento, in occasione della visita nel Trentino-Alto Adige, dell'importanza delle speciali autonomie delle province di Trento e Bolzano, realizzate nel nuovo quadro dell'Europa riunificata, nello spirito della riconciliazione fra tutti i popoli.
Anche se, per l'appunto, il quadro di riferimento è del tutto diverso, ritengo che sia giusto, nell'ambito delle riforme istituzionali che sono in corso di definizione, richiamare l'attenzione delle autorità sia nazionali sia regionali sui problemi particolari di questa Provincia, come di altre zone di montagna, per metterle in condizione di meglio superare, con mezzi e poteri adeguati, le difficoltà che esse debbono affrontare, proprio per effetto delle loro peculiarità geografiche e geologiche. Non minore è la mia attenzione ai problemi dei piccoli comuni, minacciati di spopolamento, con conseguenze potenzialmente assai gravi anche per la salvaguardia dell'ambiente. Per avanzare insieme sulla strada giusta ci vogliono buona volontà e capacità di dialogo costruttivo. Nel corso di questo mio lungo viaggio nella Provincia italiana, da un capo all'altro del nostro Paese, si è sempre più rafforzata in me la convinzione, basata sui fatti, che rapporti di forte collaborazione fra i vari livelli delle istituzioni di governo locale, indipendentemente dal loro colore politico, e fra le autorità amministrative e gli organismi che rappresentano la produzione, il sindacato, la società, la scuola, la formazione, l'istruzione superiore, il volontariato laico o religioso, producono sempre risultati molto positivi.
Viceversa, ogniqualvolta emergono gelosie, gretti campanilismi, e una visione ristretta degli interessi della cittadinanza, i risultati sono dannosi per tutti. Progetti di sviluppo essenziali per la nostra come per le regioni vicine, vengono frenati o addirittura bloccati. Infrastrutture di grande importanza per tutti non vengono realizzate, talvolta per l'opposizione di piccole minoranze. Il danno può essere grave, anche a livello nazionale. Non mi stanco di dire a chi ha responsabilità di governo, a qualsiasi livello, che quando ci si incontra, l'obiettivo deve essere quello di arrivare a una intesa, a una decisione. Non ci si incontra per litigare e per paralizzare ogni scelta. L'obiettivo è di definire progetti, stabilirne i tempi di realizzazione, per poi controllare periodicamente lo stato d'avanzamento dei progetti stessi. I buoni amministratori, capaci di programmare, e di realizzare i loro programmi, non mancano di essere premiati dal consenso di coloro che li hanno eletti. Sono regole che tutti coloro che hanno pubbliche responsabilità debbono sempre tenere presenti. Dopo aver visitato più di settanta province italiane, e tenendo presenti i concetti e i criteri di giudizio che vi ho appena ricordato, debbo però dire che il quadro generale che i miei incontri con la Provincia italiana mi hanno offerto è nell'insieme molto rassicurante.
Questi incontri continuano a darmi fiducia nel nostro avvenire. Essi continuano ad offrirmi nell'insieme un'immagine forte del nostro Paese, assai più di quanto sembra rendersi conto la stessa opinione pubblica, con l'attenzione rivolta a una scena nazionale spesso dominata da aspri contrasti politici. Questi impediscono di vedere la normalità delle relazioni istituzionali e della dialettica politica, intensa ma raramente distruttiva a livello locale, e l'importanza delle realizzazioni della nostra società, che sono invece evidenti ogniqualvolta ci si incontra sul terreno con la realtà della vita italiana. Certo, abbiamo i nostri problemi. Come tutti risentiamo di una congiuntura economica non particolarmente favorevole. Come tutti, dobbiamo affrontare i problemi della globalizzazione. La liberalizzazione degli scambi commerciali e dei movimenti valutari su scala mondiale è un fenomeno irreversibile, che presenta al tempo stesso opportunità e rischi. E' inutile esaltare l'importanza delle opportunità in una Provincia come questa, dove continuano ad essere radicate delle vere e proprie multinazionali, oggi leader mondiali del loro settore, nate da una antica vocazione artigiana e da uno spirito d'avventura e di conquista che ricorda i nostri grandi mercanti d'epoca rinascimentale.
Ciò ha consentito di rafforzare in maniera straordinaria l'apparato produttivo locale, accrescendo l'occupazione ai limiti del pieno impiego e portando un diffuso benessere. Ma sappiamo anche che la globalizzazione, che ha offerto alle nostre imprese l'accesso a mercati sempre più vasti e la possibilità di una crescita senza precedenti, fa nascere nuovi concorrenti, che almeno in una fase iniziale possono giovarsi di costi minori. La risposta ai problemi che ne derivano non sta sicuramente nel ritorno alla frammentazione dei mercati e alle guerre doganali d'altri tempi, che renderebbero tutti più poveri. Non è questo che chiedono i nostri imprenditori. Chiedono, con ragione, l'applicazione rigorosa dei regolamenti stabiliti dalle organizzazioni internazionali e l'azione attenta delle autorità europee, responsabili istituzionali del commercio estero di tutti i Paesi dell'Unione, al fine di combattere correttamente aggressioni mercantili che si nutrano di dumping valutario e sociale, o di falsificazioni dei prodotti, assolutamente inaccettabili.
La risposta di fondo, che sta in voi, sta nell'intensificare quel processo continuo di innovazione tecnologica che ha permesso anche alle nostre fiorenti Piccole e Medie Imprese di sostenere con successo l'economia italiana negli ultimi decenni, tenendo alto nei mercati mondiali il valore del made in Italy. Una forte capacità di innovazione richiede però che si accrescano i nostri investimenti pubblici e privati in Ricerca e Sviluppo, come nel settore della formazione, della scuola, dell'università. Non è meno importante portare avanti il processo di liberalizzazione dei mercati del lavoro e di smantellamento dei lacci burocratici, che scoraggiano gli investimenti stranieri in Italia e la stessa, auspicabile "delocalizzazione in patria" delle nostre imprese, che gioverebbe a tutti. Occorre infine recuperare i ritardi che l'Italia ha accumulato nelle infrastrutture materiali, a cominciare dal sistema dei trasporti. Su tutti questi problemi ho colto, nei discorsi che ho ascoltato, riflessioni significative, testimonianza della concretezza del vostro impegno di amministratori. Confido che ciò vi consentirà di affrontare in modo costruttivo e col necessario spirito di collaborazione i vostri problemi, di dare spazio alle ambizioni di progresso della vostra gente. Con questo augurio di nuovi successi, vi ringrazio. 
Viva l'Italia, viva l'Europa.

Intervento del Presidente della Repubblica Carlo Azeglio Ciampi in occasione della cerimonia di consegna dei Diplomi di 1^ classe con medaglia d'oro per il 2002 ai Benemeriti della Scuola, della Cultura e dell'Arte
Palazzo del Quirinale
03 novembre 2003

Signor Ministro dell'Istruzione,
cari insegnanti benemeriti della Scuola,
soprattutto cari ragazze e ragazzi,

ho voluto premiarvi alla vigilia del 4 novembre; voi studenti, per il bellissimo lavoro sulla storia d'Italia; voi docenti, per l'impegno che dedicate ogni giorno per la costruzione della società civile - per sottolineare con forza il significato profondo che ha per noi, oggi, la ricorrenza del 4 novembre.
Il legislatore repubblicano nel 1948 definì, con un'intuizione illuminata, il 4 novembre "Giorno dell'Unità Nazionale". L'anniversario della vittoria del 1918 ha significato da allora il completamento dell'indipendenza nazionale; la prima guerra mondiale fu indubbiamente animata dai valori del Risorgimento.
In questa ricorrenza, giustamente, la Nazione celebra le sue forze armate, per lo straordinario contributo dato all'unificazione e alla costruzione della Patria.
Con la cerimonia di oggi intendiamo aggiungere un elemento importante al concetto di "Unità Nazionale": il contributo straordinario che ad essa hanno dato, nel secolo e mezzo passato, e danno ogni giorno insegnanti e studenti per la costruzione di una società unita nei valori, cementata da una lingua amata e praticata, da un patrimonio di arte e di scienza.
Il 4 novembre ha uno stretto nesso di continuità con altre due ricorrenze: il 2 giugno, giorno della celebrazione della nascita della Repubblica e del suffragio universale, anche femminile, fondamenta delle libere istituzioni; il 25 aprile, segno della riconquista dei valori civili e delle libertà ad opera della Resistenza, poi fissati, per volontà di popolo, nella nostra Costituzione.
Queste tre ricorrenze costituiscono un tutt'uno, una triade inscindibile. In essa i cittadini si ritrovano, orgogliosi della Repubblica, della Nazione, della Costituzione, animati dai principi di Unità e Libertà che ispirarono tutto il Risorgimento.
"Nazione" venne definita da Ernest Renan, in una celebre conferenza del 1882, "un plebiscito di tutti i giorni". Non è un dato prodotto solo dalla storia, dalla natura, ma è il frutto della consapevolezza di un popolo di costituire una comunità di valori.
Questo concetto di nazione, proprio per il contenuto universale dei valori che lo animano, non conduce all'isolamento, ma all'apertura: in primo luogo verso le genti, le nazioni vicine, che di quegli stessi valori si sono alimentate, scambiandosi esperienze reciproche attraverso relazioni, talora anche burrascose, che comunque le hanno coinvolte in vicende storiche comuni.
In questo senso, per l'Italia, il significato della parola "nazione" è indissolubilmente legato all'idea delle libertà civili e dell'integrazione in una Europa di popoli liberi. Nazione ed Europa, nel pensiero politico italiano, sono un unico ideale: nel 1848 la scoperta della "nazione italiana" è la scintilla che diffonde la primavera dei popoli d'Europa. Così la pensò Mazzini, e così in una magistrale lezione tenuta a Milano in piena guerra la fece rivivere Federico Chabod. Pochi giorni dopo quella conferenza, Chabod, lasciò Milano per aderire alla Resistenza.
Per noi italiani, dunque, la riscoperta dell'amor di Patria, l'orgoglio di essere Nazione, la consapevolezza della nostra cultura millenaria - cultura da sempre intessuta di ideali civili - si coniugano con la costruzione di una Unione Europea non più solo economica, ma dotata di una vera cittadinanza, di una Costituzione. L'Europa è, saprà essere, uno spazio di civiltà unico al mondo, dotato di sue istituzioni, di un livello senza eguali di libertà, di rispetto della dignità di ogni essere umano, e di diritti civili, assistenza sociale e di solidarietà.
Nel gennaio del 1851, all'Università di Torino, Pasquale Stanislao Mancini, rifiutò il concetto naturalistico, meramente etnico di "nazione" spiegando che "nazione" è "la coscienza della nazionalità, il sentimento che ella acquista di se medesima e che la rende capace di costituirsi". La "nazione" non esiste veramente senza la volontà e la consapevolezza del popolo, dei cittadini.

Cari Insegnanti,
con il vostro lavoro nelle scuole della Repubblica, voi diffondete, rendete effettivo quel "plebiscito di tutti i giorni" di cui parlava Renan. L'insegnamento, la conoscenza, l'esempio di applicazione allo studio sono le basi della nostra comunità nazionale.
Quel "plebiscito di tutti i giorni" l'ho ritrovato nei Vostri lavori, cari ragazzi.
L'iniziativa del concorso nazionale bandito dall'Istituto per lo Studio del Risorgimento Italiano e dal Ministero dell'Istruzione, ha avuto il sostegno di numerosi quotidiani nazionali. Ho apprezzato l'impegno di tutti. I vincitori del concorso sono qui con noi: gli studenti di Legnago e quelli di Torre Annunziata. I primi hanno realizzato l'opera "I martiri di Belfiore" in forma di giornale, con i caratteri dell'editoria ottocentesca. Ci hanno narrato le vicende carcerarie dei patrioti mantovani, facendo rivivere il clima di cupa oppressione che li spingeva a rischiare la vita per conquistare la libertà. Gli studenti di Torre Annunziata hanno studiato fonti di archivio dimenticate per tracciare i profili di patrioti, mai raccontati.
Era questo che avevo in mente quando tre anni fa avanzai la proposta ai ragazzi delle scuole dicendo: "Scrivete voi la storia d'Italia!".
Iniziative come questa sono il modo migliore per coinvolgere più da vicino il mondo della scuola nella preparazione del grande evento che si svolgerà nel 2011, la celebrazione dei 150 anni dell'Unità d'Italia.

A tutti il mio apprezzamento, il mio augurio.

Intervento del Presidente della Repubblica Carlo Azeglio Ciampi alla cerimonia di consegna delle insegne dell'Ordine Militare d'Italia, in occasione del Giorno dell'Unità Nazionale e Festa delle Forze Armate
Palazzo del Quirinale
04 novembre 2003

Signor Presidente della Corte costituzionale,
Signor Vice Presidente del Senato,
Signor Vice Presidente della Camera,
Signor Ministro della Difesa,
Autorità militari e civili,
Decorati dell'Ordine Militare d'Italia,
Cari allievi e allieve delle Scuole militari,

il 4 novembre del 1944, un fante, un marinaio, un aviere e un partigiano salirono la scalea dell'Altare della Patria per rendere omaggio al Milite Ignoto.
Fu quella la prima cerimonia della nuova Italia, in piena guerra di Liberazione, con il territorio ancora occupato e diviso.
Essa celebrò i valori di un popolo che sentiva di essere Nazione, desiderava difendere l'integrità della Patria, l'autorità e l'indipendenza delle sue istituzioni.
Fu il Presidente del Consiglio, Ivanoe Bonomi, a volere quella celebrazione. La volle perché sapeva che soltanto sui valori dell'unità nazionale, del Risorgimento, della tradizione militare si poteva ricostruire l'Italia delle libertà civili.
Ventitré anni prima, era stato lo stesso Bonomi a organizzare, anche allora quale Presidente del Consiglio, la grande celebrazione che culminò, il 4 novembre del 1921, con la sepoltura della salma del milite ignoto al Vittoriano, un evento centrale della memoria collettiva della Nazione. Fu quello un attimo fuggente di concordia nazionale nell'inferno della sventurata vicenda, di debolezze e di equivoci, che condusse alla capitolazione dello Stato costituzionale, di fronte alla prevaricazione del fascismo.
Ho voluto ricordare l'origine storica di questa Giornata dell'Unità Nazionale nella quale l'Italia repubblicana si stringe attorno alle sue Forze Armate, nel ricordo della Grande Guerra, della Vittoria del 1918, perché il 4 novembre deve rimanere, anzi, deve rafforzarsi come solennità civile della Repubblica.
Il 4 novembre è un tassello essenziale nel percorso della memoria che ha il suo perno nella Festa del 2 giugno, la nascita, per volontà del popolo, della Repubblica.
Le Istituzioni hanno il dovere di irrobustirlo, per consentire alla comunità nazionale di celebrare i propri valori. Giornata dell'Unità Nazionale, non soltanto delle Forze Armate: il ricordo degli eroi e delle battaglie della nostra storia risorgimentale non può andare disgiunto dal patrimonio di cultura, di lingua, di arte che ha cementato il popolo italiano, che lo ha portato ad essere libero e unito.
La consegna delle insegne dell'Ordine Militare d'Italia è divenuta - dall'anno 2000 - il momento culminante delle celebrazioni del 4 novembre.
L'Ordine - il più antico dello Stato italiano - è la massima ricompensa per le attività specifiche del militare. Premia, oltre al coraggio individuale, anche la capacità di comando, l'intelligenza, l'impegno pieno nel perseguire i compiti affidati.
In tutte le missioni internazionali, anche nelle più difficili, al militare italiano vengono riconosciute da tutti, insieme con la professionalità, la flessibilità, la capacità di comprensione, di dialogo, dei nostri ragazzi, in una parola la nostra "umanità".

Cari giovani delle Scuole militari,
con i Comandanti che oggi premiamo, premiamo anche tutti i loro uomini.
Pochi giorni fa ho voluto salutare di persona i reparti di Alpini e di Paracadutisti del contingente "Nibbio" che rientravano dall'Afghanistan. Qui rinnovo loro e con loro a tutti i militari impegnati in missioni di pace nelle più varie parti del mondo la riconoscenza degli italiani per quello che hanno fatto e fanno per la difesa della sicurezza nazionale, dei nostri valori, della nostra civiltà.
Gli italiani apprezzano sempre di più il lavoro delle Forze Armate.
Le forze militari italiane hanno ritrovato negli ultimi anni una profonda sintonia con la nostra società civile. E ciò è avvenuto grazie alle missioni di pace, di tutela della sicurezza, contro il terrorismo e a "come" Voi le avete svolte.
Le missioni internazionali di pace hanno costituito una vera e propria nuova fonte di legittimazione sociale per le Forze Armate della Repubblica. Hanno reso possibile il ritorno della sfilata del 2 giugno in un contesto di concordia civile, di simpatia, di affetto, di orgoglio.
Alcune settimane fa, una autorevole organizzazione pacifista, l'Archivio del Disarmo, mi ha illustrato i risultati di una loro ricerca: dal 1994 a oggi la fiducia nelle nostre Forze Armate è salita dal 36 per cento a oltre il 67 per cento.
In particolare, l'87 per cento dell'opinione pubblica ritiene che "i militari italiani sono bravi soprattutto nei rapporti umani". Questi dati attestano una realtà importante: il capitale di fiducia che è affidato nelle Vostre mani dall'intera Nazione e che va alimentato, consolidato.

Signor Ministro,
l'Italia è uno Stato fondatore della NATO e ne è convinto sostenitore anche nella nuova realtà politica mondiale. Oggi, in un quadro di complementarità con la NATO, si va sviluppando una politica di difesa europea. Un elemento essenziale è la messa a punto di strutture e di capacità militari adeguate. Ho fiducia che le difficoltà nel reclutamento dei volontari saranno superate.
La Presidenza del Comitato Militare dell'Unione Europea sarà presto assunta dal Generale Mosca Moschini: a lui rivolgo gli auguri più vivi per il nuovo importante incarico che riflette l'unità di intenti dell'Italia con l'Unione Europea.
Le Forze Armate italiane necessitano di un generale miglioramento e ammodernamento dei mezzi e delle tecnologie, ma al di là delle risorse finanziarie, il miglioramento della qualità professionale dei nostri ragazzi, l'intensità dei sentimenti che animano loro e i loro Comandanti, li ho letti negli sguardi, nei volti di quelli che ho incontrato al loro ritorno dall'Afghanistan. Per questo, ci sentiamo fiduciosi in un futuro nel quale l'Italia saprà sempre più contare sulla dignità e l'onore delle Forze Armate della Repubblica, e le sosterrà sempre più con il suo consenso.

Viva le Forze Armate, Viva l'Italia.

Intervento del Presidente della Repubblica Carlo Azeglio Ciampi alla cerimonia per lo scambio di auguri di Natale e Capodanno con le Magistrature della Repubblica
Palazzo del Quirinale
18 dicembre 2003

Quest'anno, l'auspicata approvazione di un Trattato Costituzionale purtroppo non si è realizzata. L'accordo non ancora raggiunto in sede di negoziato intergovernativo non diminuisce la fiducia che il cammino verso una più compiuta integrazione, fondamentale per il futuro dell'Europa, venga ripreso al più presto, avendo come immutato e insostituibile punto di riferimento il progetto di Trattato Costituzionale preparato dalla Convenzione.
Questa è stata ed è la convinzione dell'Italia, l'impegno di tutte le sue istituzioni.
Dal raggiungimento dell'obbiettivo di dare all'Unione europea una Costituzione continua a dipendere - e l'urgenza è massima, ce lo ricordano tutti i giorni gli eventi internazionali - la effettiva capacità dell'Unione europea di operare come fattore di stabilità, di democrazia, di progresso nei rapporti internazionali: nei confronti dei Paesi dello spazio europeo ampliato, nel rapporto transatlantico, a livello mondiale.
Il terrorismo internazionale, i flussi migratori incontrollati, gli interrogativi ambientali, pesano sulla salute del pianeta e di noi tutti; sollecitano un'azione forte, globale di contrasto; essa non può prescindere dall'affrontare le cause profonde di tutti questi fenomeni.
Il risanamento della frattura fra mondo industrializzato e mondo in via di sviluppo, che soprattutto in Africa continua a manifestarsi con crescente drammaticità, è la premessa indispensabile a un ordine mondiale capace di garantire a tutte le nazioni prospettive sicure di stabilità e di progresso. Esse si basano su rapporti di autentico partenariato fra il Nord e il Sud, l'Est e l'Ovest del mondo, richiedono una conduzione delle relazioni internazionali improntata al rispetto di principi e regole da tutti condivisi.
Dopo i temi di politica estera, che hanno avuto un peso speciale nell'anno che volge al termine, soffermiamoci ora su alcuni problemi interni.
Sul fronte economico, come sempre, l'intreccio di fenomeni congiunturali e strutturali è stretto.
Nel mio viaggio attraverso l'Italia (ho già visitato 73 province) continuo a riscontrare segni confortanti di vitalità, in particolare del nostro tessuto di piccole e medie imprese, frutto di inventiva, di flessibilità. Recentemente, nella Provincia di Caserta, ho visitato il centro orafo Tarì: esso rappresenta un esempio da seguire sul modo di fare sistema, nel mettere in comune, oltre ai servizi logistici, la formazione, la ricerca, la commercializzazione; è un "sistema" che permette alle piccole e medie imprese di sfuggire, con successo, al dilemma tra il salto di dimensioni e il rischio di scomparire.
Sappiamo che nel commercio internazionale le nostre esportazioni perdono quote nell'area dell'euro e le guadagnano in altre aree: ciò è indice di una competitività dei nostri prodotti fatta non solo di prezzo, ma di qualità, di design, di eleganza.
Si avverte forte, nel mondo, il desiderio di condividere i nostri modelli di gusto, di stile di vita. Certo il quadro in cui operano le nostre imprese si è arricchito di nuovi concorrenti, come di nuovi mercati in costante crescita. Ma proprio per questo dobbiamo reagire, facendo sistema, studiando nuove strategie per far fronte a situazioni nuove.
Le ragioni di lungo periodo dell'andamento della nostra economia stanno soprattutto nel basso livello di investimenti in ricerca, sia per nuovi prodotti e nuovi metodi di produzione, sia e ancor più per la ricerca di base.
Una forte capacità di innovazione richiede che si accrescano gli investimenti, pubblici e privati, in ricerca e sviluppo, così come nel settore della formazione, della scuola, dell'Università: serve un'alleanza di sistema che coinvolga pubblico e privato, capitale e lavoro.
Abbiamo in Italia, nel campo della ricerca e della formazione, istituti di eccellenza. Ne possono essere valorizzate le potenzialità, nel rispetto della loro piena autonomia, promovendo iniziative e progetti congiunti.
L'attenzione per l'economia reale non deve far venir meno la necessità di mantenere sotto controllo la finanza pubblica. Sappiamo di dover continuare ad avere un elevato avanzo primario per ridurre gradualmente l'incidenza del debito pubblico, che assorbe risorse che altrimenti potrebbero essere destinate a maggiori investimenti.
La competitività richiede che lo Stato fornisca, oltre a una cornice normativa semplice, snella, di facile interpretazione, quelle infrastrutture materiali e immateriali, che sono elemento essenziale della capacità di competere del sistema-Paese.
Non meno importante, agli stessi fini, è prestare la più vigile attenzione all'efficienza della pubblica Amministrazione.
Come dissi su questo tema il 1° maggio scorso, in occasione della consegna delle Stelle al merito del lavoro, la modernizzazione dello Stato e della sua Amministrazione stanno compiendo passi significativi: per quanto riguarda il cosiddetto e-government, l'Italia ha migliorato in Europa la propria posizione nella diffusione delle tecnologie informatiche. Siamo, però, ancora lontani dall'avanguardia. Dobbiamo, possiamo fare di più.
Una cura particolare va riservata alla disciplina degli accessi alla pubblica Amministrazione e alla formazione dei pubblici dipendenti. Una cadenza periodica e ragionevolmente ravvicinata dei concorsi assicurerà un regolare ricambio.
Va, altresì, rafforzata una struttura importante qual è la Scuola superiore della pubblica Amministrazione, per garantire all'apparato dello Stato la necessaria disponibilità di competenze di alto livello professionale nelle fasce dirigenziali.
L'efficienza del "sistema nazione" dipende dal grado di efficienza delle strutture e degli apparati vitali della cosa pubblica, a partire dal funzionamento della giustizia. Fin dai primi atti del mio mandato, non mi stanco di richiamare questo tema nei miei contatti con il Consiglio superiore della magistratura e con il Ministro della Giustizia.
La ragionevole durata dei processi è un presupposto fondamentale per il mantenimento della fiducia dei cittadini nell'amministrazione della giustizia. Quest'anno si è visto qualche segno di miglioramento, ma la strada da percorrere per la normalizzazione della situazione è ancora lunga e irta di ostacoli.
Richiede l'impegno tenace di tutti gli operatori della giustizia, in primo luogo dei magistrati e degli avvocati.
Per quanto riguarda la Magistratura, confermo che mi sento garante dei principi irrinunciabili della sua autonomia e della sua indipendenza, sanciti dalla Costituzione. E' una garanzia che si pone anche a presidio della tutela del prestigio e della dignità dell'ordine giudiziario nel suo insieme e dei singoli magistrati.
Aggiungo - anche in questo caso ripetendomi - il magistrato non solo deve essere autonomo e indipendente, ma deve anche manifestarsi tale, con il suo comportamento, in ogni situazione, anche al di fuori dell'esercizio delle sue funzioni.
Vi sono importanti problemi aperti sul piano degli assetti strutturali dell'apparato della giustizia. La riforma dell'ordinamento giudiziario costituisce un'iniziativa di grande rilievo per il Parlamento.
Non intendo discostarmi, anche su questo tema, dal principio al quale mi sono sempre attenuto: quando il Parlamento discute, il Capo dello Stato tace.
Mi limito quindi a ribadire l'importanza del metodo del dialogo, che dà sempre buoni frutti, ravvicinando posizioni e superando incomprensioni.
Nel rivolgere il mio messaggio augurale a tutti voi, che portate le più alte responsabilità nella vita dello Stato, desidero accennare a due segnali positivi apparsi di recente nell'agone politico e sociale.
Mi riferisco, in primo luogo, alla disponibilità manifestata da maggioranza e opposizione ad aprire un dialogo costruttivo sui temi principali delle riforme costituzionali all'esame del Parlamento.
A riscontro del progetto presentato dal Governo si sta delineando un progetto dell'Opposizione: è la premessa per poter pervenire, attraverso un sereno confronto, all'adozione di soluzioni largamente condivise. E' con soddisfazione che registro questa prospettiva.
Ciò mi induce a rinnovare la mia calda esortazione a perseguire con costanza e determinazione la ricerca di possibili intese, senza mai perdere di vista l'esigenza che le norme fondamentali, che investono l'architettura degli organi costituzionali e i loro rapporti, per tempi che travalicano i limiti delle singole legislature, siano scritte sulla base di un esteso consenso. L'obbiettivo è alto: riscrivere passi importanti della seconda parte della Costituzione, facendo salvi e, anzi, rendendo più effettivi i principi essenziali di libertà, democrazia, eguaglianza e convivenza civile contenuti nella prima parte.
Il secondo segnale positivo - anche se più tenue - che mi auguro rappresenti un avvio sulla strada della ricerca del consenso sociale, è offerto dalla disponibilità al dialogo manifestata dal Governo e dalle Organizzazioni sindacali, nell'incontro del 10 dicembre scorso, sul tema della riforma previdenziale.
Con questi due auspici, credo che possiamo lasciarci, al termine di un anno non facile, guardando con fiducia al futuro della nostra Patria.
A Voi tutti rinnovo il mio grazie a nome della Nazione, per il Vostro operare al servizio della Repubblica, insieme con l'augurio più fervido per le prossime festività, che estendo ai Vostri familiari.

Intervento del Presidente della Repubblica Carlo Azeglio Ciampi, in visita alla Provincia di Reggio Emilia, in occasione della commemorazione dei fratelli Cervi
Gattatico
07 gennaio 2004

Dopo i bellissimi interventi ascoltati, le mie parole non possono certo aggiungere niente alla rievocazione che è stata fatta della storia della famiglia Cervi e al significato non solo della campagna reggiana ed emiliana, ma della storia d'Italia.
E questa mia visita alla casa Cervi, la casa dei Campi Rossi diventata museo, è una nuova tappa, una tappa necessaria di quel "viaggio nella memoria" che ho intrapreso, ripercorrendo quel cammino che il popolo italiano ha percorso per diventare nazione, libera e unita. La memoria di una nazione va molto indietro nel tempo. Stamani, nella "Sala del Tricolore" a Reggio Emilia, il pensiero è ritornato alle origini del Risorgimento.
In questo nostro incontro il pensiero va alla Resistenza, al significato della Resistenza, ai valori che essa ha voluto e ha saputo esprimere, al ruolo che ha avuto per gettare le fondamenta dell'Italia democratica e repubblicana. Vi è una strada diritta, come ho già detto a Reggio Emilia, che va dall'una all'altra sosta del mio percorso odierno. Nella storia della Resistenza la tragica fine dei sette fratelli Cervi ha occupato ed occupa una posizione di straordinario rilievo.
E' difficile trattenere la commozione nel rievocare la loro fine, davanti a un pubblico di cui fanno parte tanti loro discendenti, discendenti degli undici orfani di casa Cervi dopo l'eccidio.
Torna alla memoria la frase di Alcide Cervi ai funerali che furono celebrati a Reggio Emilia dopo la liberazione: "dopo un raccolto ne viene un altro". Una frase che sembra riassumere la filosofia, la saggezza, la forza della civiltà contadina, anche nei momenti di più straziante dolore: la perdita dei figli.
I Cervi erano contadini. Guidati dal padre Alcide, avevano fatto del grande podere di 65 biolche che avevano preso in affitto un podere modello. Erano contadini un po' speciali. Avevano studiato, avevano letto, avevano lavorato, e in meno di dieci anni avevano portato la loro stalla da 8 a 56 capi.
Avevano colmato i loro fienili, questo dove ci troviamo e ancora un altro, avevano riempito di bestiame da latte le stalle dai bassi soffitti a volte che abbiamo sotto di noi. In un mondo pacifico e libero avrebbero vissuto una vita esemplare di lavoro, rispettati e stimati perché erano bravi contadini, bravi cittadini.
Non ebbero la ventura di vivere in un mondo di pace. Quando, caduto il fascismo, bussarono alla loro porta fuggiaschi italiani, soldati inglesi, americani, russi fuggiti dai campi di prigionia, qui trovarono rifugio.
Lo stesso accadde - anche se penso non con la stessa consapevolezza che qui era maturata ma con la stessa spontaneità - da un capo all'altro della penisola, in pianura e in montagna, nelle campagne e nei paesi, in migliaia di case: fu quasi un plebiscito, primo atto di rinascita della democrazia italiana dopo il fascismo. Questa fu la prima Resistenza di popolo, che divenne il terreno su cui crebbe la Resistenza armata.
In questa zona, i fratelli Cervi ne furono iniziatori. Quelle stesse virtù di cui avevano dato prova lavorando il loro podere - l'impegno tenace nell'opera da svolgere, la solidarietà compatta propria di una famiglia contadina, la coscienza di avere diritti e valori da esprimere e da difendere - le riversarono nel loro impegno patriottico e civile.
Così, i sette fratelli uccisi per terrorizzare la popolazione di questa zona, dopo le prime manifestazioni della Resistenza, di cui essi erano stati protagonisti, rimangono per noi simboli di virtù civili e di una scelta di libertà che è il patrimonio fondante della Repubblica.
So bene, guardando i volti dei loro discendenti, che questo nostro ricordo intenso e grato non cancellerà mai il dolore per le vite troncate dei sette fratelli Cervi, quando ancora avevano tanto da dare ai loro figli e ai loro familiari. A tutti voi mi sento vicino, vi stringo in un fraterno abbraccio.


Intervento del Presidente della Repubblica Carlo Azeglio Ciampi, in visita alla città di Reggio Emilia, in occasione dell'incontro istituzionale con le autorità
Reggio Emilia – Teatro “Romolo Valli”
07 gennaio 2004

Innanzitutto grazie per il calore della vostra accoglienza - e per la concretezza dei discorsi con i quali mi avete accolto, illustrandomi le condizioni di vita e di lavoro, i successi e i problemi di questa città e di questa Provincia - direi assai più successi che problemi. Con Reggio, come sapete, ho legami anche di famiglia che me la fanno sentire molto vicina. Le qualità della gente reggiana, la franchezza delle opinioni, mi sono ben note (c'è chi me le rammenta ogni giorno; da una vita, da 57 anni). Ancora grazie.
L'incontro con questa bella città rimarrà nei nostri cuori. E complimenti per questo bellissimo teatro, simbolo di un'antica e sempre viva passione culturale e civile. Come non ricordare che furono le musiche di Giuseppe Verdi, nato poco lontano da qui, che infiammarono gli animi degli Italiani negli anni del nostro Risorgimento? Questo teatro che avete voluto in anni più recenti dedicare a un vostro concittadino illustre: Romolo Valli. Un grande artista di prosa, che tante volte ho avuto il piacere di ascoltare e di ammirare a Roma sia al "Teatro Eliseo" sia attraverso le commedie trasmesse dalla televisione. Egli costituiva uno dei pilastri della celebre "Compagnia dei giovani", in quegli anni '50.
Questa visita si distingue da tutte le altre che sto facendo ai capoluoghi di Provincia d'Italia anche per l'inizio particolarmente solenne, nella Sala del Tricolore in Comune, per una celebrazione che, in quell'ambiente intatto e particolarmente suggestivo, riporta alla mente quello che fu l'inizio della nostra storia di popolo che si fa Nazione: gli anni in cui gli Italiani vollero, con tutte le loro forze, conquistare, insieme, unità e libertà, e alzarono il tricolore a simbolo del sogno antico che si stava avverando.
E non dimentichiamo che già allora i patrioti italiani si sentivano e dichiaravano contemporaneamente patrioti europei. Essi non volevano fare un'Italia - grande potenza. Sognavano un'Italia libera in un'Europa di popoli liberi che vivevano tra loro in pace. Sono i valori a cui ancora oggi ci ispiriamo, i valori per cui c'è chi, indossata un'uniforme, affronta coscientemente rischi anche estremi, al servizio della Nazione, per aiutare altri popoli a ritrovare pace e libertà. I caduti di Nassirya rimangono nel nostro cuore.
Ho iniziato questa giornata con il pensiero rivolto al Risorgimento. La concluderò questo pomeriggio con una visita al Museo Cervi, a Gattatico, nel ricordo di uno degli episodi più atroci, e più alti, della Resistenza. Quanti morti innocenti, in quegli anni! Quanto cammino abbiamo fatto da allora! Quante divisioni, quanti odi, ci siamo lasciati alle spalle!
Giudico il percorso che oggi mi guida, dalla Sala del Tricolore di Reggio fino a Gattatico, come una via diritta (diritta come la vostra via Emilia, che vi unisce, di Provincia in Provincia, di città in città), la via diritta che mi sforzo sempre di seguire. Penso così di esprimere il profondo sentire degli Italiani - il mio e il vostro sentire. Siamo Italiani e ne siamo orgogliosi.
Veniamo alla Reggio Emilia di oggi. Fra le tante notizie incoraggianti che ho raccolto nelle giornate di preparazione di questo nostro incontro, una mi ha particolarmente colpito: l'incremento delle nascite, che colloca la Provincia di Reggio ai primi posti per l'indice di natalità in Italia. Quale miglior segno di fiducia nel futuro, che mettere al mondo dei figli?
Vien fatto di pensare che a ciò vi incoraggi anche quello che è un vostro primato che non posso non ricordare. Mi riferisco alle scuole materne; addirittura un primato mondiale, secondo una famosa inchiesta del più diffuso settimanale americano. Dieci anni sono ormai trascorsi dalla scomparsa di Loris Malaguzzi, alla cui memoria, due anni fa, conferii la medaglia d'oro per i Benemeriti della Scuola. Non è stato dimenticato. Rimane la sua opera pionieristica di creatore di un modello insuperato di asili per l'età prescolare, quando la materia umana è più sensibile, più duttile, e si plasmano caratteri che poi rimarranno impressi per sempre nell'identità dell'adulto.
Oggi si parla tanto di formazione, si insiste tanto sull'importanza della formazione, a tutte le età: ed è giusto. Non sottovalutiamo quella primissima fase della formazione che si ha nelle scuole materne, e quella che si ha nella famiglia, dove spesso vivono e convivono valori religiosi e laici.
La formazione, con intensità diversa, investe l'intero arco della vita. La formazione continua dei lavoratori, dei tecnici, degli imprenditori, degli amministratori pubblici, è il segreto del progresso di un'area nel confronto con tutte le altre: un confronto ormai, e sempre più globale.
Ma questo non occorre dirlo a voi, che fondate sulla formazione, e sull'innovazione e sulla ricerca, che sono l'altra faccia della stessa medaglia, il successo dei vostri poli di eccellenza.
Quando mi sento dire, qui a Reggio, che il principale fatto nuovo per la vostra Città e la vostra Provincia è l'acquisizione di un importante polo universitario, da cui vi attendete molto, da cui già ricevete molto, ascolto un concetto di cui sono in partenza profondamente convinto.
Esattamente le stesse parole le ho ascoltate poche settimane fa in Campania, a Caserta, e prima ancora in tutte le città d'Italia - e sono tante - che hanno fortemente voluto, anche contribuendo con le loro risorse al successo dell'iniziativa, un istituto universitario, con caratteristiche strettamente legate al territorio; e ne stanno traendo i vantaggi che si aspettavano: atenei a misura di territorio.
Da segnalare anche la ripresa e l'aumento dell'afflusso, in questa Provincia, di giovani provenienti dal Mezzogiorno d'Italia: giovani preparati e fortemente impegnati.
Gioca a vostro favore il fatto di avere cento anni di storia industriale alle spalle. Non sorprende che, con le Province vicine, costituiate una delle zone più ricche e socialmente avanzate di tutt'Europa.
Ma i primati vanno difesi e coltivati, senza che sia consentito riposare sugli allori. Il fattore più importante del progresso economico è, oggi più che mai, il sapere, la diffusione del sapere. E' il sapere che consente di rimanere all'avanguardia. E non si finisce mai d'imparare: ad esempio dell'importanza della "meccatronica", un settore in cui voi siete particolarmente forti, ho acquistato consapevolezza nel prepararmi a questo nostro incontro.
Ho trovato in una relazione sullo stato delle vostre industrie che risale al giugno del 2003 un passaggio, molto convincente nel contenuto, intitolato: "un declino inesistente". Mi ha fatto piacere leggerlo, perché questo è un concetto che anch'io ho affermato con forza di recente, parlando non di Reggio ma dell'Italia.
E non l'ho fatto per dovere di ufficio, per un benintenzionato ottimismo di maniera, o per il fastidio che suscita in me un certo autolesionismo diffuso, esso sì di maniera. L'ho detto esprimendo una convinzione che nasce dal viaggio nella Provincia italiana che ho intrapreso fin dall'inizio del mio mandato, che mi ha già portato in più di settanta province, e che porto avanti senza interruzione. Vedo problemi, alcuni li avete sottolineati, questo sì; ma non vedo declino. Incontro amministratori locali, lavoratori e imprenditori impegnati e consapevoli delle difficoltà da affrontare, ma non affatto sfiduciati.
E' bensì vero che l'Italia, e non meno dell'Italia l'Europa, hanno bisogno di una ulteriore iniezione di fiducia, e di una svolta costruttiva della politica economica volta all'accelerazione dello sviluppo. Ma anche qui, e il mio pensiero si volge all'Unione Europea dopo la Conferenza Intergovernativa di Bruxelles, quel che occorre è una forte volontà politica. Occorre che l'Europa politica si rimetta in cammino: superando difficoltà, battute d'arresto che non ci debbono far disperare; impegnandosi con tenacia per raggiungere al più presto un accordo completo sul testo della Costituzione europea.
Rinnovo ancora la mia speranza, la mia fiducia che lo spirito dei Paesi fondatori si diffonda e prevalga. L'Unione Europea è nata e si è affermata non come un'alleanza, pur stretta, fra Stati, ma come comunità di popoli, unita e pacifica. Solo così l'Unione avrà un'anima. E' questo è quello che vado ripetendo sin dall'indomani della mancata conclusione positiva al Consiglio Europeo di Bruxelles: non si può lasciar cadere questa nostra idea, che è nata come sogno, ma che ormai è diventata una realtà. Non contrapponiamo vecchie Europe a nuove Europe, qui c'è solamente una Europ, quella che hanno visto i padri fondatori. Che è nata nei momenti più drammatici della storia europea, quando ci siamo convinti che solamente una Europa, non come alleanza di Stati, ma come una unione di popoli, costituiva la via d'uscita ad una stagione lunghissima di guerre civili europee.
E non dubito, e sono convinto che nemmeno voi dubitiate, della nostra capacità di italiani di mantenerci nell'avanguardia di questa Europa più grande e più unita.
E nemmeno possiamo dubitare, anche se i conflitti sociali non possono mancare (non ignoriamo che il progresso tecnologico è figlio anche della pressione esercitata sulle imprese, con giudizio, dalle organizzazioni sindacali), della nostra capacità di "fare sistema".
Può dubitarne, anche con qualche ragione, solo chi ha lo sguardo fisso sulla cosiddetta "grande politica". Nell'Italia che incontro, nelle sue realtà locali, l'ideale, e la pratica, del "fare sistema", non sono l'eccezione, ma piuttosto la regola. La dialettica sociale è presente e vigorosa, ma il più delle volte si conclude con una sintesi costruttiva.
Cari amici reggiani, concludo ringraziandovi ancora una volta per la vostra affettuosa accoglienza, augurandovi di continuare a lavorare bene, come state facendo, per assicurare ai vostri figli - e a coloro che, mossi dalla speranza, vengono qui numerosi da altre regioni d'Italia, o da altri Paesi - un futuro operoso.
Lo spirito di questa giornata, iniziata nella Sala del Tricolore, mi spinge a dire con voi, ancora una volta: Viva l'Italia! Viva l'Europa!

Intervento del Presidente della Repubblica Carlo Azeglio Ciampi, in visita alla città di Reggio Emilia, in occasione della Celebrazione della Festa del Tricolore
Reggio Emilia - Municipio
07 gennaio 2004

Signor Presidente della Regione,
Signor Presidente dell'Amministrazione Provinciale,
Caro Sindaco,
soprattutto Cari italiani, uniti nel Tricolore,
il Parlamento della Repubblica ha affidato alla ricorrenza del 7 gennaio il dovere di onorare la nostra bandiera, la bandiera delle nostre città, la bandiera delle nostre case, la bandiera delle forze armate italiane, che ha sventolato nelle guerre d'indipendenza; la bandiera che abbiamo amato e che, fortemente, amiamo.
Pochi giorni fa, abbiamo onorato - in occasione dell'85° anniversario della Vittoria - alcuni italiani che hanno combattuto per il Tricolore, per Trento e Trieste, nella nostra ultima guerra di indipendenza, e che sono nati soltanto pochi anni dopo che il primo Tricolore sventolasse sulla Capitale degli italiani, Roma. I ricordi dei nonni ai nipoti sono fondamentali per conservare una memoria vissuta della storia, non solo mediata dai libri che dilatano i tempi e ci fanno apparire lontano ciò che in realtà è vicino, ancora presente nelle nostre famiglie.
Il Tricolore è il simbolo moderno di un popolo antico, ricco di cultura, di tradizioni, di arte e di nobiltà d'animo, ma anche sofferente per secoli per la mancanza di una insegna che lo unisse, che rappresentasse la volontà di un destino comune.
Noi amiamo il Tricolore come i nostri padri perché il Tricolore, nato in questa città nove generazioni fa, ha rappresentato il riscatto, il risveglio, il miracolo di un popolo che, all'improvviso, diventa volontà comune. Risorgimento, è una parola bella che ci fa ancora sentire quanto breve sia il tempo che ci separa da anni tristi, nei quali eravamo divisi e, per questo, deboli come ci ricorda l'inno di Mameli, nella sua magnifica seconda strofa.
La bandiera verde-bianca-rossa è un simbolo vivo, attuale. L'ho visto esposto alle finestre di tante abitazioni mentre mi recavo alla Basilica di San Paolo fuori le Mura, per assistere alle esequie dei caduti di Nassiryia, caduti per la Patria, caduti per un ideale di convivenza civile e di libertà che è radicato nel cuore degli italiani.
L'ho visto sventolare soprattutto in tante città di Provincia e paesi, da Nord a Sud, da Marsala e Nuoro nelle Isole, a Brembilla in Lombardia. Esponiamo il Tricolore nelle nostre case. Custodiamolo con cura. Regaliamolo ai nostri figli. E' importante che i sindaci, che hanno il privilegio di indossare la fascia Tricolore, lo possano donare agli sposi, quando celebrano un matrimonio.
Poco prima di Natale ho affidato al Ministro dell'Interno i volumi della Costituzione della Repubblica da consegnare ai nuovi cittadini italiani al momento del loro giuramento.
Sono 11.000 le persone che ogni anno diventano, per loro scelta, italiane. Ogni volta che uno di loro giura fedeltà alla Repubblica e al Tricolore è una festa per la comunità nazionale. Dobbiamo far loro sentire il nostro affetto, la nostra gioia. Per questo è un bene che il funzionario della Repubblica che raccoglie il giuramento doni loro la Costituzione e un Tricolore. La cerimonia di giuramento dei nuovi cittadini italiani è un momento importante della vita della nostra comunità che, forse, dobbiamo celebrare con maggiore intensità.
Una Nazione che - grazie ai valori iscritti con lungimiranza nella Costituzione - riesce a integrare, come cittadini, persone venute da Paesi e culture diverse, perché esse desiderano condividere il nostro modello di vita, i nostri diritti e i nostri doveri, è una comunità viva, forte, unita, che per questo sa rinnovarsi e allargarsi.
E' tradizione che il giorno del Tricolore vengano conferite - insieme al 2 giugno e al 12 ottobre - le onorificenze della "Stella della Solidarietà" dedicate agli italiani all'estero, agli italiani nel mondo. A loro vada il pensiero di noi tutti.
L'Italia vive nelle istituzioni che tengono insieme la comunità italiana nel mondo, forte di 120 milioni di persone, ma che non sarebbe comunità senza le tante associazioni nazionali e regionali, senza il lavoro di scuole italiane come quelle di Rosario in Argentina, di Buenos Aires, di Montevideo, di San Paolo nel Brasile, di Pola e Fiume, che ho avuto la fortuna di visitare. A loro va il mio saluto.
Molto possono fare i Comuni, le Province, le Regioni d'Italia per rafforzare questi legami che sono determinanti per il nostro futuro, per lo sviluppo della nostra economia, per la dignità della Nazione.
Proponiamoci di fare di più per la costruzione della Comunità degli italiani nel mondo, di impegnarci di più nella diffusione della lingua e della cultura italiana, di riannodare con pazienza i fili dell'affetto e della simpatia con le seconde e le terze generazioni.

Care cittadine e cittadini di Reggio,
esattamente cinque anni fa, il 7 gennaio 1999, ero qui con voi in questa Sala, come Ministro del Tesoro. Ieri sera mi è stata mostrata una fotografia di allora. Posso dire che non sono venuti meno questi cinque anni, complessi, non facili, diversi, ma al tempo stesso belli e bellissimi che sto vivendo con voi.
Questo mio peregrinare per visitare tutte le province italiane è per me un modo sicuramente inatteso di conoscere a fondo la mia Patria. Non la conoscevo bene la nostra Patria, essendo portati spesso a ritornare quasi sempre negli stessi luoghi che ci ricordano momenti belli; ma credetemi visitando sistematicamente l'Italia ci si rende conto di quanto l'Italia sia veramente una nazione. Ci sono delle differenze - pure evidenti di tante realtà e tradizioni locali che dobbiamo conservare gelosamente - ma vi è' un comune sentire. Di questo dobbiamo essere fieri, di questo dobbiamo farci forza e continuare insieme - proprio in un giorno come questo, il giorno dell'unità - a ripetere, non per retorica, ma per intima convinzione: Viva il Tricolore. Viva la nostra Bandiera. Viva l'Italia.

Cerimonia di consegna del Presidente della Repubblica, Carlo Azeglio Ciampi, delle insegne di onorificenze a donne distintesi nella cultura, nella scienza e nel sociale in occasione di un incontro con le scuole partecipanti al "Progetto Giovani"
Palazzo del Quirinale
08 marzo 2004

Gentili e care Signore,
Signore e Signori presenti,
sono particolarmente felice di celebrare questa giornata dell'8 marzo 2004 con la consegna delle insegne dell'Ordine al Merito della Repubblica Italiana a donne "eccellenti".
E' una testimonianza di impegno per voi che partecipate oggi al Progetto Giovani. Dall'inizio del mio mandato presidenziale ho voluto aprire le porte del Quirinale, la "Casa di tutti gli italiani", come amo definirla, agli studenti per un percorso di formazione civica "dal vivo" che dia la possibilità di conoscere direttamente l'attività della Presidenza della Repubblica.
Questi incontri mi hanno consentito di avvicinare al Quirinale quasi 7.000 fra studenti e docenti di tutte le Regioni d'Italia, di conoscere i progetti che, guidati dagli insegnanti, hanno presentato.
So che le scuole che sono qui oggi a fare da platea, una platea viva, partecipante, a questo evento hanno sviluppato iniziative sul ruolo e sulla storia delle donne.
Il valore di questi lavori conferma le ragioni della mia fiducia nella vitalità della nostra scuola, nell'impegno dei nostri giovani.
Oggi è giorno simbolo di festa ma anche di ricordo per tutte le donne che hanno contribuito al progresso della condizione femminile e a quello dell'intera nostra Nazione.
Ripercorriamo brevemente questa straordinaria avventura alla conquista della voce, dei diritti, della parità, partendo da precedenti del lontano passato più isolati ma illustri. Basti ricordare Eleonora D'Arborea, Vittoria Colonna e Rosalba Carriera, Luisa San Felice e, soprattutto partendo dalle radici delle nostre istituzioni di oggi, dal Risorgimento.
L'ottocento italiano è stato illuminato da "donne illustri", da "italiane gloriose", con matrici ideali, diverse ma con un obiettivo comune: contribuire attivamente a migliorare le condizioni sociali e costruire una Patria unita.
Laura Solera Mantegazza, signora del più vivace salotto patriottico di Milano, Teresa Raveschieri Fieschi, nipote di Gaetano Filangieri, che fondava ospedali e dormitori, Enrichetta Caracciolo, condannata alla clausura, liberata da Garibaldi che le conferì il posto di ispettrice degli educandati di Napoli, e le appassionate rivoluzionarie siciliane Giuseppa Calcagno, detta "Peppa la Cannoniera", e Lucia Salvo; Cristina di Belgiojoso: prima donna di Italia come la definirono Garibaldi e Cattaneo, le mazziniane Sara Nathan ed Elisabetta Beccari; e la più illustre pedagogista italiana, Maria Montessori. A lei volli, quando ero Governatore, che le fosse dedicato il nuovo biglietto da mille lire che la Banca d'Italia stampò agli inizi degli anni ottanta.
Ricordo l'impegno civile delle poetesse e delle attrici dell'età risorgimentale. E poi onoro la memoria delle madri e delle spose da Teresa Confalonieri ad Adelaide Cairoli e alla figura emblematica di Anita Garibaldi, combattente per la libertà e stamani sono stato lieto di renderle omaggio, a nome di tutti gli italiani, depositando una corona al suo monumento al Gianicolo.
La storia delle donne d'Italia si coniuga con le lotte per il più alto e nobile diritto politico: il voto. E in questo percorso voglio ricordare ancora Anna Maria Mozzoni, e Adelaide Coari.
Le donne votarono per la prima volta il 2 giugno 1946 e la nostra Patria Repubblicana nasce sotto questo segno di uguaglianza. E' la prima grande vittoria a coronamento di un lungo percorso di crescita: per il diritto al lavoro e alla parità, per l'accesso a tutte le carriere, per un nuovo diritto di famiglia.
Oggi le donne rivestono un ruolo sempre più significativo e crescente nella società: nell'arte, nella scienza, nell'economia, nell'università, nella magistratura, nella comunicazione, in professioni fino a pochi anni fa riservate solo al mondo maschile. E, per la politica, voglio ricordare quella che è stata la voce femminile più autorevole del Parlamento: Nilde Jotti, costituente, deputato per tredici legislature, Presidente della Camera per tre legislature.
Si tratta di una energia e di un potenziale enorme per lo sviluppo della Nazione.
Tuttavia è ancora troppo basso il numero delle donne presenti nelle assemblee elettive, dirigenti nel settore pubblico e in quello privato.
Sono fiducioso che la recente approvazione, come ha ricordato poc'anzi il Ministro, la Signora Prestigiacomo, della modifica dell'art. 51 della Costituzione rappresenti una svolta: saranno garantite maggiori opportunità, dovrà essere facilitato l'effettivo accesso nella vita politica e sociale della Nazione. E le donne ricordino che esse sono la maggioranza degli elettori. Quindi, sta a loro farsi valere.
Il disegno di legge recante disposizione sui membri del Parlamento Europeo eletti in Italia, in attuazione di una decisione del Consiglio dell'Unione Europea, rappresenta un passo in questa direzione.
Anche sul ruolo della donna - lo sappiamo tutti data la sua importanza, la sua influenza nella vita della famiglia, nella vita della società e anche sul suo ruolo - si giocano le sfide del futuro della nostra Patria, dell'Unione europea e dell'intero mondo.
Buon 8 marzo a tutte le donne qui presenti!

Allocuzione del Presidente della Repubblica Carlo Azeglio Ciampi, in visita di Stato in Ungheria, al Parlamento ungherese su "Il rafforzamento e il rinnovamento dell'Unione Europea"
Budapest - Parlamento
26 marzo 2004

Signor Presidente Mádl,
Signor Vice Presidente del Parlamento,
Onorevoli Parlamentari,
Autorità,
Signore e Signori,
nel prendere la parola in quest'aula solenne, ricordo i momenti storici degli ultimi due secoli che hanno suggellato gli antichi legami fra l'Italia e l'Ungheria: il Risorgimento, espressione dei valori fondanti per i nostri due Paesi e per l'Europa; la rivolta popolare del 1956, la liberazione dal sistema sovietico, tra il maggio ed il settembre del 1989. Dopo decenni di totalitarismo, l'abbattimento della cortina di ferro fu un atto di grande coraggio reso possibile dal valore del popolo ungherese.
Con questi sentimenti, rendo omaggio allo spirito di libertà del popolo ungherese, alla determinazione della sua vocazione europea.
Il 1° maggio 2004, l'Ungheria diventerà membro a pieno titolo dell'Unione Europea. Quella data deve segnare una nuova conquista dell'Europa: più dinamica ed innovativa al suo interno; più capace di suscitare fiducia e rispetto nel resto del mondo. Grandi aspettative sono collegate ai progressi che l'Europa potrà compiere, con l'allargamento: nuove opportunità di crescita, civile, economica, sociale, culturale. Concorreranno a realizzarle tutti i cittadini dei nuovi Stati membri.
Alle aspettative suscitate dall'Europa dell'allargamento si accompagna la riflessione sulla debolezza del presente assetto istituzionale. Il 2003, anno di sconcertanti contraddizioni, lo ha lasciato incompiuto.
Dopo le lacerazioni provocate dal conflitto in Iraq, é stato ancor più difficile comprendere come e perché le speranze accese dalla Convenzione e confermate dalla risoluzione del Consiglio europeo di Salonicco non si siano tradotte in realtà. Come è potuto accadere - ci siamo chiesti increduli in molti - che non siamo riusciti ad afferrare un obiettivo così vitale per gli europei e per la pace nel mondo, così avanzato come progetto politico concreto? La delusione di quel momento è superata; non è certo dimenticata l'urgenza di portare l'opera a compimento.
Dare pienezza di poteri all'Unione Europea, consentire all'Europa di essere all'altezza del proprio ruolo nel mondo è oggi il compito prioritario.
Il progetto dell'unificazione europea è privo d'alternative. Non esiste, al di fuori dell'integrazione, prospettiva di crescita dell'intero continente, sicurezza per le generazioni future. Nessuna complessità, nessuna asperità negoziale dovrà offuscare l'ideale che sostiene questo progetto. Esso consente di mantenere ferma la rotta sull'obiettivo dell'avanzamento dell'Europa nella libertà, nella stabilità, nella democrazia, nella pace.
Lo strumento essenziale per realizzarlo è la volontà unitaria degli europei. Ad essa dobbiamo i benefici dell'integrazione. Traguardi fondamentali - il mercato unico, la politica di coesione, l'abolizione delle frontiere, l'adozione dell'euro, l'avvio della politica estera e di sicurezza comune - sarebbero stati impossibili senza la spinta animatrice di una forte coesione, senza la chiarezza dell'importante missione da compiere insieme, senza il senso del dovere comune verso i nostri popoli, verso le generazioni future.
Costanza di ideali e di volontà ci sorreggono nella realizzazione dell'Europa come progetto compiuto.
Signor Presidente, la devastante offensiva terrorista che, dopo aver distrutto le "Torri Gemelle" nel centro di Manhattan, ha colpito Madrid l'11 marzo scorso è una sfida all'Europa intera: la più seria, insidiosa e totale negli ultimi cinquant'anni della sua storia. E' una minaccia per l'intera comunità delle nazioni: in essa l'Europa deve svolgere efficacemente il suo ruolo come soggetto politico di pieno diritto. E' chiaro che questo è il momento per un'innovativa assunzione di responsabilità; per una conseguente rapida azione, dettata da una scelta unitaria.
La risposta al terrorismo va data con la massima fermezza, nel rispetto dei valori e delle leggi connaturate alla civiltà occidentale. Guai se lo facessimo costruendo muri di qualsivoglia natura.
Il rafforzamento, pur essenziale, dei meccanismi di coordinamento e di collaborazione fra gli Stati europei è, da solo, insufficiente. Occorrono rinnovate istituzioni comuni: un Ministro degli esteri abilitato a parlare a nome di tutti; a essere il primo esecutore di un'azione basata su deliberazioni rapide, su decisioni a maggioranza. La realizzazione di un comune spazio europeo di giustizia e libertà è una scelta obbligata: la chiedono i cittadini che, liberi di muoversi in un'Europa senza frontiere, sollecitano una garanzia di sicurezza unitaria. Per coloro che attentano alla nostra civiltà lo spazio di giustizia e libertà comune sarà un severo ammonimento. L'obiettivo va perseguito anche attraverso una sempre maggiore armonizzazione delle legislazioni degli Stati membri dell'Unione europea per accelerare il reciproco riconoscimento delle rispettive decisioni giudiziarie ed assicurarne l'immediata attuazione.
All'azione efficace dell'Europa occorrono le Istituzioni, occorre altresì una comune visione strategica. Questa è anche la base per affrontare il terrorismo nelle sue cause vicine e lontane, per poterle eliminare alla radice.
La coesione è la chiave per liberare le potenzialità europee, la garanzia che non torneremo mai più ai deleteri sistemi delle alleanze contrapposte e portatrici di guerre.
In Europa, abbiamo bisogno di più libertà, di più democrazia.
Cito volentieri l'esempio delle minoranze nel vostro Paese, perché l'Ungheria - che ne ospita molte ed ha un quinto della propria popolazione in altri Paesi - è essa stessa luogo di convivenza tra culture e nazionalità diverse. Nel quadro europeo unitario radicato nei valori di democrazia e di diritto, anche la protezione delle minoranze trova la sua migliore tutela: come fattore non più di potenziali contrasti fra gli Stati, ma di arricchimento reciproco e di crescita. E', nei vicini Balcani, l'impedimento più grave perché anche in quell'area, a tutti noi così cara, si ristabilisca la pace.
Nei Balcani, la recente tragica vampata di violenza interetnica ci ricorda quanto fragile sia una pace non radicata in un'autentica capacità di convivenza fra i popoli e nel rispetto della persona umana; quanto perverse siano le tentazioni nazionalistiche. L'assolvimento del compito immediato di riportare la calma nei luoghi degli incidenti, grazie alla pronta reazione della Nato, non significa ancora aver stabilizzato il Kossovo. Vi è un unico modo in cui l'Unione Europea potrà svolgere un ruolo determinante per la costruzione di più solidi assetti di pace: dire chiaramente che nutrire illusioni di Stati monoetnici e attuare pulizie etniche significa precludersi l'accesso all'Unione Europea.
Nel vicino Medio Oriente, la responsabilità dell'Europa è una: impedire che il conflitto fra Israele e Palestina divori la stabilità di tutto il Mediterraneo; non perdersi di coraggio nell'invocare il passaggio dalla violenza alla collaborazione. Sembra utopistico dirlo oggi eppure è più che mai necessario: solo attraverso il dialogo i popoli possono ritrovare la capacità di fare gli uni un passo verso gli altri e di avanzare insieme sulla strada del progresso civile ed economico.
Tutto è collegato in Europa. Anche le responsabilità dell'Unione Europea a fronte dei rischi di instabilità economica possono essere gestite solo in un quadro unitario.
L'obiettivo che gli europei si sono dati di diventare l'economia più competitiva entro il 2010, potrà essere realisticamente perseguito solo nell'ambito di una piattaforma economica, finanziaria, tecnologica quanto più unitaria possibile.
Senza governabilità non vi riusciremo; le dichiarazioni, le intenzioni devono tradursi in fatti. La Costituzione è l'indispensabile punto di partenza per assicurare la funzionalità dell'Unione Europea, per consentire all'Europa di assumere le sue responsabilità sulla scena mondiale.
Un Trattato istituzionale rinsalda - è utile ricordarlo - il quadro dei principi, dei diritti, delle regole, degli obiettivi comuni; dà sostanza ad un'autentica cittadinanza europea; consente, con l'estensione del voto a maggioranza, di superare la tendenza allo sterile confronto. Non possiamo lasciare il testo base del Trattato chiuso nel cassetto in passiva attesa che venga - chissà quando - il giorno della sua approvazione. Non aspettiamo che esso diventi realtà in virtù di un miracolo che piova dall'alto. Dobbiamo mettere in atto lo spirito unitario necessario a superare le divergenze residuali e concludere l'accordo al più presto, possibilmente prima delle elezioni europee nel mese di giugno.
Tre anni orsono, l'Europa aveva suscitato nel mondo un diffuso sentimento d'avanzamento e di speranza. Ne ho avuto riscontro nei miei viaggi in America Latina, in Africa, in Medio Oriente. Per tutti quei popoli, l'Europa unita è un modello da imitare.
Oggi vi è da chiedersi che ne sia di quelle attese. Nel frattempo il mondo sta cambiando.
Di fronte a sfide globali, il sistema multilaterale imperniato sulle Nazioni Unite non trova ancora la strada per rafforzarsi; in Asia e America Latina s'affermano forti individualità intenzionate ormai a far pesare la propria voce, anche - lo abbiamo ben visto a Cancun - sulle stesse regole del multilateralismo. In Africa, continente a noi così vicino, nonostante incoraggianti positivi fermenti, ancora troppa povertà, troppe malattie, troppo sangue.
Se l'Europa tarderà a costituirsi come fattore riconoscibile e influente sulla scena mondiale, le speranze in essa riposte verranno ulteriormente scoraggiate; la marginalizzazione dell'Europa diventerà inarrestabile. Ne conseguirebbe un indebolimento del sistema multilaterale di ordine e di diritto.
Il completamento del progetto politico europeo è anche un aspetto centrale del rapporto euro-americano. Esso è ancorato ai comuni valori che costituiscono la civiltà occidentale. Questi legami hanno accompagnato la crescita delle nostre democrazie; possiedono ancora la forza creatrice per allontanare le nubi nere che offuscano il nostro orizzonte. La democrazia e la libertà hanno nell'America del Nord e nell'Europa i loro più forti pilastri.
Il consolidamento del rapporto transatlantico richiede che gli europei vedano soddisfatte le loro attese di una maggiore fiducia da parte degli Stati Uniti nei confronti della loro unificazione; e che l'Europa sappia, a sua volta, dimostrare che essa è capace di condividere le responsabilità globali che competono al mondo occidentale. La condivisione di valori comuni costituisce la base per operare con unità d'intenti; possiamo fare ancora molto insieme, sulla base del reciproco rispetto, per raggiungere traguardi comuni. Oggi, essi significano: contrasto al terrorismo; rinnovato impegno per la stabilizzazione, per la pace, per il ripristino della legalità nelle aree di crisi.
In Afghanistan i Paesi europei operano già con efficacia per contrastare il terrorismo, consolidare la pace e la stabilità. Anche l'Iraq può costituire la base di un impegno unitario europeo: in collaborazione con gli Stati Uniti, ma nell'ambito di una sostanziale e rafforzata autorevolezza delle Nazioni Unite.
Signor Presidente, l'approvazione della Costituzione, che riteniamo possibile entro giugno, renderà l'Unione Europea capace di difendere gli interessi dei cittadini, di contribuire agli obiettivi di pace e di stabilità nel mondo.
L'avanzamento dell'Europa ha bisogno dell'impulso di tutti i Paesi europei, in particolare di quelli che avvertono più fortemente la necessità e la volontà di portare avanti l'integrazione, di impedire che il nostro continente, che ha saputo abolire le frontiere, si trasformi in uno spazio economico e tecnologico di generici principi, senza identità culturale. Questo non deve accadere. Non possono rinunciare alle ambizioni dell'Europa innanzi tutto i Paesi Fondatori, testimoni storici e attuali della validità del progetto europeo; ma anche quanti via via hanno riconosciuto l'indispensabilità di una sempre più stretta coesione europea.
Dai sentimenti profondi suscitati dalla tragedia subita dal popolo spagnolo deve venire una rinnovata volontà d'integrazione da parte di tutti i Paesi dell'Unione: grandi e piccoli, membri di antica data e di nuova adesione. L'obiettivo del progresso dell'Europa intera è fondamentale. Prezioso il sostegno di Paesi disposti ad andare in prima linea per convincere quanti esitino ancora.
Il successo dell'Europa, il futuro dei nostri cittadini, dipendono dalla nostra capacità di agire: subito, senza indugi, senza dispersioni.

Viva l'Ungheria. Viva l'Italia. Viva l'Unione Europea.

Incontro del Presidente della Repubblica, Carlo Azeglio Ciampi, con una rappresentanza di atleti italiani, tecnici e dirigenti del CONI, in partenza per i Giochi Olimpici di Atene 2004
Palazzo del Quirinale
16 luglio 2004

Signor Ministro,
 Signor Presidente del CONI,
Carissimi atleti azzurri,
è la seconda volta che nel corso del mio mandato di Presidente della Repubblica Italiana ho l'onore di consegnare alla squadra olimpica il tricolore che porterete alle Olimpiadi ad Atene.
Sono felice di consegnarlo a un alfiere che, nella sua carriera, ha dato un esempio straordinario di potenza, di eleganza, ma ancor più di forza d'animo nel superare le avversità. Campioni come Yuri Chechi rappresentano il meglio dello sport che sa essere insieme disciplina di vita, educazione morale.
A Sidney, questo tricolore - insieme all'Inno di Mameli - portò fortuna alla squadra azzurra, che tornò con 35 medaglie conquistate in tutti i settori. Siamo stati alla pari con le altre maggiori nazioni europee, Germania, Francia, Gran Bretagna.
Credo che siano stati i nuotatori, quattro anni fa, ad adottare come simbolo proprio il primo tricolore italiano, quello di Reggio Emilia del 1797, a bande verdi-bianche-rosse orizzontali con un decoro repubblicano nel centro. Vedere quel primo tricolore di due secoli fa sul podio che univa in un abbraccio i nostri nuotatori, mi ha fatto riflettere che, con quel gesto, essi ci dicevano che il nostro Risorgimento, in realtà, è un progetto non solo ancora valido, ma in atto. Che cosa è stato il Risorgimento, se non l'idea che il progresso morale, materiale, la rinascita della dignità del nostro popolo poteva avvenire solo ed esclusivamente costruendo l'unità, l'unità che ci dà forza, che ci rende fratelli, che trasforma un'identità culturale in una comunità? Ce ne rendiamo conto quando vediamo sventolare un tricolore: quell'emozione che ci prende è il senso di appartenenza alla Nazione, una e indivisibile. E so che questo è il sentimento di tutti gli Italiani.
Riportate in Patria il nostro tricolore con tante medaglie! Sarò qui ad attendervi e a premiarvi anch'io, in nome della Repubblica, che è la nostra casa comune, costruita della solida pietra dei valori, della memoria, dei sacrifici dei nostri padri.
L'occasione di oggi suscita anche altre riflessioni.
Lo sport ha in sé una grande responsabilità verso la società italiana, soprattutto verso i giovani; essi guardano a voi con ammirazione: le vostre prestazioni appassionano, attirano, spingono all'impegno, al coraggio, al successo.
Negli ultimi anni, sono cresciuti sport, nobili e difficili, nei quali, in passato, stentavamo ad affermarci. Abbiamo raccolto successi, forse inattesi dal grande pubblico, ma in realtà preparati in anni di duro lavoro e di buona organizzazione.
Essi sono il frutto dell'impegno di tante famiglie, di numerose associazioni e società che, spesso con poche risorse, senza sponsorizzazioni, senza diritti televisivi, continuano ad attirare i giovani, a educarli a una vita sana, al rispetto delle regole, alla disciplina del corpo e dello spirito. Uno sport fondato su questi valori merita non solo rispetto, ma il sostegno dallo Stato, dagli enti locali, perché migliora la nostra società.
Tutto lo sport, anche e ancor più lo sport ricco di sponsor e di flussi pubblicitari, ha il dovere di guardare agli effetti che i propri comportamenti provocano tra i cittadini. Tutti devono ricordarsi di questa responsabilità verso gli Italiani, nei quali altrimenti si rischia di generare sconcerto e distacco. Vicende recenti del calcio italiano manifestano l'urgenza di una sua rigenerazione morale, economica e organizzativa. Non so se i provvedimenti più recenti siano tecnicamente i più appropriati. Ma non c'è dubbio che il calcio italiano deve tornare ad investire nei giovani, nei vivai, a dare occasioni a ragazzi di talento nati sui "campetti" della nostra Provincia.
E' nei vivai giovanili che tuttora troviamo esempi che danno speranza anche in questo sport così amato e così pieno di problemi. Non si può finanziare tutto a costi crescenti, senza una prospettiva economica di lungo periodo che coinvolga le comunità nelle quali e per le quali si pratica lo sport. Altrimenti, i danari dei diritti televisivi rischiano di essere una droga che uccide il calcio italiano.
Questa rigenerazione è possibile. Lo dimostra il successo della Nazionale under 21 agli Europei. Ai ragazzi di Gentile auguro di andare fortissimo ad Atene. Siamo con voi.
Le Olimpiadi sono la gara più importante: esaltano le virtù, spirituali e fisiche, dell'uomo; rappresentano un momento di comprensione e di affratellamento tra i popoli; non è un caso, infatti, che nell'antichità fossero precedute e seguite da una tregua militare; esse esprimono il sogno di un mondo che supera l'aggressività, creando un modello di competizione sana; generano gioia, allegria, bellezza, rispetto reciproco. Sono gli ideali ai quali crediamo e che ci spingono a gridare insieme, ogni giorno

Viva l'Italia.

Intervento del Presidente della Repubblica Carlo Azeglio Ciampi al varo della portaerei "Cavour"
Riga Trigoso
20 luglio 2004

Ho voluto essere presente al varo della più grande, complessa, moderna unità della Marina Militare della Repubblica e desidero rivolgere un saluto a tutti coloro che stanno realizzando questo impegnativo progetto tecnologico, industriale, militare.
Questa nave desta e desterà ammirazione, susciterà rispetto ed emozione in chiunque ne vedrà il profilo maestoso solcare mari vicini e lontani, nei quali porterà sicurezza, costituirà presidio della libertà di commercio, di scambi, di relazioni tra i popoli.
Il varo di una nave non è mai un evento soltanto economico-produttivo, è un momento spirituale per una comunità nazionale. Quando si battezza una nave ci si rende conto che la nave stessa è un mondo che nasce, un qualcosa che ha un'anima.
Ho assistito a tanti vari nella mia giovinezza, e oggi si ripete questa emozione straordinaria che tra poco tutti proveremo, insieme.
Quando vediamo navi come il "Cavour", o come il sommergibile "Todaro" che proprio qui abbiamo visto scendere in mare un anno fa, ci rendiamo conto che la cantieristica italiana ha un futuro importante davanti a sé. La cantieristica non può, non deve essere lasciata al predominio di pochi paesi, soprattutto asiatici, a volte sostenuti e alimentati da aiuti di Stato a noi preclusi.
Possiamo competere con successo in molti comparti della cantieristica navale, civile e militare, scegliendo quelli nei quali meglio si possono esprimere la creatività e la professionalità di progettisti e maestranze che non hanno pari nel mondo.
Il mare offrirà alle prossime generazioni enormi spazi di sviluppo economico. L'Italia deve essere protagonista di questo sviluppo produttivo e commerciale che coinvolgerà tutto il Mediterraneo, rotta naturale che unisce i maggiori centri dell'Oriente e dell'Occidente.
Gli investimenti per la Difesa e la sicurezza nazionale - esigenze sempre più avvertite dai cittadini - hanno valore non solo per se stesse, ma per la ricaduta tecnologica che offrono anche al settore civile, per le innovazioni che spingono a sviluppare, per le intelligenze che mobilitano.
Gli investimenti non solo generano prodotto, ma pongono le premesse della crescita futura. Dagli investimenti parte una ripresa sana dell'economia. In particolare, limitandoci alla Marina Militare, auspico anch'io che si realizzi al più presto il programma italo-francese per la nuova classe di fregate, dal quale si attende il completamento della flotta italiana del futuro. Bene ha fatto la Difesa a concepire tali progetti in chiave europea. Con unità navali come quella che oggi variamo, possiamo aspirare a ruoli strategici e di comando in tutte le operazioni militari dell'Unione europea. Ed ora il mio pensiero si rivolge alla madrina del "Cavour".
Gentile Signora, oggi nasce una nave che porta il nome del Conte di Cavour, che per tutti noi rappresenta l'esempio di un patriota che ha saputo trasformare la sua passione civile e la sua idea di progresso in azione politica, diplomatica, ma soprattutto in istituzioni che hanno dato forma e contenuto alla Nazione. Nel mio studio al Quirinale conservo incorniciato l'originale di una lettera che Camillo Benso scrisse a Massimo d'Azeglio il 19 marzo 1861, due giorni dopo la proclamazione dell'Unità d'Italia. Cavour definisce in questo modo l'evento più importante in un millennio della nostra storia: "La legalità costituzionale ha così consacrato l'opera di giustizia e di risarcimento che ha restituito l'Italia a se stessa. L'Italia oggi proclama solennemente il diritto, che le appartiene, di essere indipendente e libera".
Indipendenza, libertà, unità sono le parole chiave del Risorgimento che Cavour ha saputo tradurre in istituzioni dello Stato, che ancora oggi esprimono la propria vitalità al servizio della Nazione.
Cavour è uno dei Padri della Patria - insieme a Garibaldi, Mazzini, a Vittorio Emanuele II - ma Cavour è senza dubbio "il Padre dello Stato", dello Stato unitario, liberale e moderno, l'uomo che ha saputo mediare tra le varie anime del Risorgimento e ne ha calato l'essenza in istituzioni nuove e moderne. Sono quelle istituzioni - completate nella Costituzione della Repubblica - che hanno fatto crescere gli italiani in conoscenza, educazione, benessere, sicurezza e orgoglio.
Sta a noi essere all'altezza di questo grande, la cui memoria, da oggi, torna ad essere affidata anche alla Marina Militare Italiana, di cui egli fu il fondatore nel 1861.
Su questa nave, mi piacerebbe che tornassimo tutti a celebrare - senza enfasi ma con intensità di sentimenti - il 17 marzo, giorno dell'Indipendenza della Nazione, per ricordare insieme quanto sia stata grande l'opera di costruttori dello Stato come il Conte di Cavour. Essi concepirono l'Italia come un progetto, come un destino per un popolo intrinsecamente aperto a quell'Europa che tanto ha contribuito a far nascere, in due millenni di storia.
Ora che Ella, Gentile Signora Antonella Augusta San Martino di Sangermano, darà avvio al varo, ci sentiamo uniti nel dire: Viva l'Italia!

Visita del Presidente della Repubblica Carlo Azeglio Ciampi alla città di Piacenza - Incontro Istituzionale
Piacenza
15 settembre 2004

Eminenza Reverendissima,
Signor Presidente della Regione Emilia-Romagna,
Signor Presidente dell'Amministrazione Provinciale di Piacenza,
Signor Sindaco di Piacenza,
Onorevoli Parlamentari,
Autorità militari, civili e religiose,
cari Sindaci della Provincia di Piacenza,
Signore e Signori,
vi ringrazio, anzitutto, per l'accoglienza cortese, vostra e dei cittadini di Piacenza; per questo incontro affettuoso, prima nella Piazza Cavalli e poi in questo grandioso edificio, testimonianza insigne delle vostre antiche libertà comunali.
L'occasione di questa mia visita è lieta: la celebrazione dei duecento anni del vostro Teatro Municipale, che rievoca tanti ricordi e momenti felici della nostra storia.
Ma dominano i nostri pensieri eventi tragici.
A Beslan, è stato compiuto un attacco deliberato e atroce a quelli che sono valori fondanti di ogni civiltà, valori che dovrebbero essere sacri per ogni uomo, come la cura e il rispetto istintivo per l'infanzia, come la Scuola.
A Baghdad sono state rapite due giovani italiane, portatrici esemplari di alti valori guida della convivenza umana, animate da quello spirito di solidarietà che non conosce frontiere, per la cura dei diseredati, dei bisognosi.
A coloro che le trattengono in prigionia rinnovo il pressante, accorato appello di tutti gli italiani: liberatele!
Non è facile ritornare, da questi tristi pensieri, a questo nostro incontro, che vuole essere soltanto un giorno sereno, l'occasione per riflettere sulla vostra realtà odierna, la realtà di una Provincia operosa e serena, e sulla vostra storia, come parte della storia d'Italia. Ma la forza per affrontare gli eventi drammatici del mondo, che ci coinvolgono, ci viene anche da occasioni come questa, dalla immagine che essa ci offre di una convivenza sociale che è e vuole continuare ad essere un modello di civiltà per tutti.
Torniamo dunque a noi, alla nostra storia, alle passioni e alle conquiste civili che hanno costruito l'Italia d'oggi, la nostra Patria, di cui siamo orgogliosi. E i ricordi che ci danno forza sono tanti, e più che mai vivi. L'opera lirica che concluderà questa giornata, il "Nabucco", rende omaggio, come è stato ricordato, a Giuseppe Verdi, che ebbe in questa Provincia la sua residenza definitiva e che fu Consigliere Provinciale di Piacenza. Ma rievoca anche la passione patriottica del Risorgimento, che ebbe nel "Va pensiero" uno dei suoi simboli, e in Giuseppe Verdi un possente ispiratore.
Arrivando a Piacenza per la mia prima visita ufficiale, la memoria corre al momento cruciale della vostra storia, quando Piacenza, nel marzo 1848, scelse, con plebiscito unanime, di unirsi al Regno di Sardegna: prima città della penisola a compiere questo passo sulla strada che condusse all'unità nazionale, Piacenza "Primogenita d'Italia". Queste non sono rievocazioni rituali, ma ricordi vivi, che ancor oggi ci uniscono e ci ispirano.
Cento anni dopo quegli eventi, il patriottismo dei piacentini ebbe espressione nella partecipazione di popolo alla Resistenza, che meritò il conferimento alla vostra città della medaglia d'oro al valor militare.
L'identità cittadina ha le sue radici in una lunga storia, a partire da quel primo insediamento romano di oltre 2200 anni fa, avamposto della civiltà romana verso l'Europa. E' segnata anche dalla unicità della vostra posizione geografica, nel cuore della Valle Padana, naturale punto d'incontro fra Emilia-Romagna, Lombardia, Piemonte, Liguria. L'unità d'Italia si nutre della singolare varietà di tradizioni di civiltà del nostro Paese, una ricchezza che non ha l'eguale altrove.
La memoria del passato è, per ogni popolo, ragione di forza nell'affrontare i problemi del presente, nel definire i progetti del futuro. L'esaltazione del valore dell'unità nazionale, così vissuta e concepita, ricorre frequentemente, come voi sapete, nei miei interventi. Ciò non deve meravigliare.
Non si tratta di richiami retorici, ma dell'espressione di un sentimento in me fortemente radicato e del dovere di restare fedele alla Costituzione. Su di essa ho giurato.
E la Costituzione attribuisce al Presidente della Repubblica, all'articolo 87, in quanto Capo dello Stato, la funzione di rappresentante, e quindi di garante, dell'unità nazionale.
Molte cose che qui sono state dette, e che ho attentamente ascoltato, sull'evoluzione dei rapporti fra i diversi livelli del potere locale e lo Stato centrale, e sui problemi che derivano dalla loro evoluzione, mi inducono a un'ulteriore riflessione.
Anzitutto voglio osservare che quando si intende modificare le istituzioni portanti della vita nazionale è giusto mettersi all'opera con spirito unitario, ricercando convergenze le più larghe possibili fra tutte le forze politiche, di maggioranza e di opposizione.
E' indispensabile, inoltre, che la più attenta cura sia posta nell'adottare soluzioni che assicurino la coerenza e la funzionalità del quadro costituzionale, nel suo insieme e in tutte le sue parti.
Venendo poi a quel primario valore costituzionale che ho ricordato - l'unità d'Italia - va detto che esso non è in contrasto con il rafforzamento delle autonomie regionali e locali; purché sia sempre salvaguardato il principio dell' "interesse nazionale", quale garanzia effettiva dell'unità giuridica ed economica del Paese, e con essa la fondamentale funzione istituzionale del Parlamento, espressione della volontà politica del popolo italiano.
E' altresì necessario che sia definita, in modo chiaro e puntuale, la ripartizione delle competenze tra lo Stato e le Regioni, al fine di non aggravare ulteriormente il già pesante contenzioso per conflitti di attribuzione pendenti dinanzi alla Corte costituzionale, dovuto, in parte, alla riforma del Titolo V della Costituzione, approvata nella precedente legislatura, e alla sua incompleta attuazione.
In tal modo si eviteranno sia aggravi burocratici in danno dei cittadini, sia disorientamento nelle nostre imprese, in gran parte di piccole dimensioni, sia l'aumento degli oneri finanziari per la pubblica Amministrazione, che deriverebbe da una duplicazione di competenze o da una moltiplicazione delle strutture amministrative. Il dibattito politico, in corso ormai da anni, si arricchisce via via di ulteriori, utili approfondimenti, frutto di attente ricerche, di cui converrà tenere conto.
Va poi ricordato che il principio di sussidiarietà, di fondamentale importanza per l'unificazione europea, stabilisce saggiamente compiti diversi ai diversi livelli di governo: dalle amministrazioni locali, agli Stati nazionali, alle istituzioni europee.
La realizzazione, necessaria per il rilancio economico dell'Europa, di nuove grandi infrastrutture, di vie di comunicazione continentali, di centri di ricerca avanzata, di istituti di formazione dei giovani, di iniziative industriali d'avanguardia, impone particolari responsabilità, oltre che alle amministrazioni locali, ai Governi e ai Parlamenti nazionali, come controparti delle istituzioni europee e come garanti delle misure che mirano a realizzare, nel progresso di tutti, la convergenza verso l'alto dei territori meno avanzati, obiettivo primario del processo di unificazione, fin dai suoi primi passi.
Il principio di solidarietà si affianca così a quello di sussidiarietà come fondamento delle regole del buon governo, valide ovunque. I territori oggi meno avanzati costituiscono fonti di risorse potenziali immense, per il vantaggio di tutti.
Torniamo a noi, qui e oggi, alla vostra città e Provincia, ai problemi e progetti di cui mi avete parlato. La vostra esperienza, come quella di ogni altra Provincia d'Italia, conferma il rapporto determinante che vi è tra l'esistenza di uno spirito di collaborazione fra pubblico e privato, e tra i diversi livelli dei pubblici poteri, e la creazione di condizioni favorevoli allo sviluppo economico e civile del territorio.
Fa piacere sentirsi dire, come qui è stato appena detto: "siamo una bella Provincia, animata da una comunità di persone operose e rispettose delle regole", una Provincia che gode di un diffuso benessere, ma che "aspira a fare di più e di meglio per il futuro". Posso dirvi che anche in un momento non facile come l'attuale per l'economia italiana ed europea, propositi analoghi sono largamente presenti nell'universo delle nostra realtà Provinciali.
Nel corso del mio ormai lungo viaggio in Italia ho trovato una significativa varietà dei progetti di sviluppo, in rispondenza alla diversità delle condizioni e delle esigenze locali; ma anche una confortante comunanza di intenti sociali, di principi ispiratori, di linguaggio usato per definire sia le carenze e i problemi, sia i progetti necessari per ulteriori avanzamenti.
Alla luce di questa esperienza a tutto campo, in cui ho voluto impegnarmi, l'Italia appare ricca di diversità che hanno radici nel passato, e che sono ancora la sua ricchezza: ma appare anche più unita e omogenea nella propria identità nazionale di quanto sia mai stata nel corso della sua lunga storia. E' bene che l'orgoglio giustificato delle tradizioni locali si accompagni sempre alla consapevolezza di quanto sia forte il tessuto di civiltà, di storia, di tradizioni che tutti ci unisce.
Ciò che viene colta ovunque con molta chiarezza - e questo è stato un tema fortemente presente nei vostri interventi - è la necessità di eliminare gli ostacoli e le carenze infrastrutturali che frenano la crescita di tutti, e di alcuni territori in particolare. Di ciò voi siete particolarmente consapevoli, come è giusto che sia, vista la "felice collocazione geografica" del vostro territorio, naturale "crocevia di importanti flussi di traffico".
L'esperienza mi induce a rivolgervi un invito: elaborate progetti concreti, frutto della più vasta consultazione di tutte le istituzioni, pubbliche e private; e una volta definiti i progetti, datevi delle scadenze temporali per la loro realizzazione; controllate poi periodicamente l'avanzamento dell'opera intrapresa: eventuali ritardi, e relative responsabilità e rimedi, saranno più facili da individuare.
In questa città "Primogenita d'Italia" mi par giusto concludere il mio intervento con un "Viva l'Italia".

Messaggio del Presidente della Repubblica Carlo Azeglio Ciampi agli studenti in occasione dell'apertura dell'Anno scolastico 2004-2005
Roma – Complesso Monumentale del Vittoriano
20 settembre 2004
Cari Ragazzi, Cari Insegnanti,
pochi giorni fa, in un luogo geograficamente lontano - che sentiremo per sempre vicino al nostro cuore - una festa come questa di oggi per l'inizio dell'anno scolastico è stata trasformata dai terroristi in una nuova strage degli innocenti. Ne siamo sconvolti. Non potremo mai dimenticare gli angeli di Beslan le madri disperate, i mattoni rossi di quella scuola.
Per i piccoli trucidati, per gli uomini, le donne, le famiglie distrutte, non possiamo che meditare e pregare.
Facciamolo anche ora, insieme, osservando un minuto di silenzio.
A Beslan erano riuniti per l'apertura dell'anno scolastico famiglie, insegnanti, ragazzi. Si viveva un'atmosfera di festa: lo attestano le immagini di analoga occasione vissuta nel 2002, che una televisione italiana ha trasmesso. I terroristi hanno voluto offendere nel modo più crudele e barbaro la sacralità della vita, umiliando e uccidendo soprattutto bambini e colpendo due istituzioni base del vivere sociale, la famiglia e la scuola.
Il disegno diabolico dei terroristi - e ho in mente la distruzione delle Torri gemelle a New York, l'11 settembre 2001, e la strage alla stazione di Madrid l'11 marzo 2004 - è quello di far precipitare l'umanità in uno scontro tra civiltà e religioni: scontro che non esiste, che non vogliamo, che rifiutiamo con tutte le nostre forze.
La risposta sta nella lotta senza quartiere al terrorismo, condotta con unità di intenti e di azione, dagli Stati e dai popoli e, al tempo stesso, nel favorire il dialogo, la comprensione, l'apertura tra i popoli, le culture, le religioni. E' essenziale attuare congiuntamente queste due azioni parallele. Ognuno di noi può, deve dare il suo contributo. Era l'opera alla quale si dedicavano, con generosità, Simona Pari e Simona Torretta a Bagdad. Attendiamo con trepidazione che vengano restituite all'amore delle loro famiglie. Facciamo risuonare, tutti insieme, la voce della nostra speranza: liberatele. Liberatele!

Care ragazze, cari ragazzi, cari genitori e insegnanti,
ancora una volta mi rivolgo a voi per l'apertura dell'anno scolastico da questo monumento consacrato alla unità della Patria e alla libertà dei cittadini.
Fin dalla prima volta che ci trovammo insieme quassù ho sentito, vibrante, il legame che congiunge l'Italia, unita dal Risorgimento, e la scuola. La scuola è stata ed è il cuore pulsante dello Stato, della Nazione, che con essa si è rafforzata, è cresciuta, è maturata nei decenni.
La scuola ha saputo unire tutti gli italiani, educarli all'amor di Patria, alla democrazia, ha saputo dare loro l'orgoglio di migliorarsi in virtù e conoscenza.
Oggi alla scuola è affidato l'ulteriore compito di integrare i figli dei lavoratori stranieri che, studiando nelle nostre aule fianco a fianco dei nostri ragazzi, creano per sé e per le proprie famiglie le fondamenta più solide di una futura cittadinanza.
Il giorno in cui si inizia l'anno scolastico, il Presidente della Repubblica augura a studenti e insegnanti un anno di lavoro intenso, sereno, proficuo. Gli insegnanti di tutti i livelli sentono l'importanza sociale del proprio lavoro, avvertono l'affetto, il rispetto, la riconoscenza degli studenti e delle famiglie. Aggiungo il mio personale apprezzamento.
L'Italia attraversa un momento della sua vita economica e sociale molto impegnativo, per la complessità delle sfide e delle opportunità che la globalizzazione ha suscitato. Possiamo affrontarle con successo, se lavoriamo con metodo, avendo come riferimento, come stella polare, l'interesse della Nazione.
Servono serenità e impegno quotidiano, nella scuola come nel Paese, con la consapevolezza che, per esempio, imparare una lingua straniera in più, approfondire la storia antica e moderna, la cultura classica, dedicarsi agli studi scientifici e matematici concorrono alla tenuta complessiva del sistema, sono importanti per il nostro futuro. Elevare il numero e la preparazione di diplomati e di laureati accresce il valore delle risorse necessarie per fare dell'Italia e dell'Europa un'area più dinamica e più competitiva.
Ce la possiamo fare. Ce la dobbiamo fare.
Le vittorie olimpiche dei nostri ragazzi ci hanno dato un esempio evidente che competere è possibile, anche quando i concorrenti diventano sempre più numerosi. E anche ora alle Paralimpiadi vedo che gli italiani si stanno affermando con grande successo.
Comunichiamo ai giovani l'amore per la conoscenza, il "piacere di scoprire le cose", non rinunciando mai ad imparare insieme a loro e da loro. Educhiamoli, in primo luogo con l'esempio, all'onestà, alla dignità ed al rispetto. Regaliamo loro un libro e parliamone insieme. Non lasciamo i nostri figli soli, davanti alla televisione o al computer. Condividiamoli con loro! I linguaggi multimediali testimoniano la capacità dei giovani di assimilare la nuova tecnologia e di adattarla alle loro esigenze espressive. Il nuovo legame tra la parola e l'immagine è al centro di forme originali, che integrano quelle della lingua tradizionale e trascendono i confini delle Nazioni.
Ho ancora vivo il ricordo della straordinaria emozione della cerimonia d'apertura dei giochi olimpici ad Atene. Il cammino della coscienza occidentale attraverso i secoli è stato raccontato combinando la suggestione della tradizione classica con le più moderne tecnologie.
Le Olimpiadi ad Atene hanno dato espressione alla volontà di pace da parte dei giovani di 202 paesi che hanno sfilato insieme e gareggiato nei luoghi dove è nata la civiltà europea.
Queste suggestioni si sono fuse nell'emozione che tutti noi abbiamo vissuto, con particolare intensità, assistendo al trionfo di un atleta italiano nella maratona. Ringraziamo Stefano Baldini che ha portato l'inno di Mameli al centro della cerimonia di chiusura delle Olimpiadi.
Quando ho incontrato i nostri atleti al villaggio olimpico di Atene un mese fa, il 14 agosto, ho visto nei loro volti l'impegno di cui voi ragazzi siete capaci per l'Italia; ho visto in loro l'impegno delle famiglie che portano ogni settimana i propri figli nelle palestre, nelle piscine, nei centri sportivi, spesso con sacrifici, economici e di tempo.
Oggi, non dimentichiamolo, è il 20 settembre, giorno in cui l'Italia ha ritrovato, per sempre, la sua capitale, Roma, città universale.
Fu il compimento di un sogno, dell'ideale di tanti italiani. Ne ricordo due, Francesco Petrarca e Giuseppe Mazzini, dei quali ricorre l'anniversario.
Celebriamo quest'anno Francesco Petrarca che con la sua poesia ha tanto contribuito alla dignità della lingua italiana, affermando, già sette secoli fa, l'unità della cultura nazionale.
Nel prossimo anno, celebreremo il bicentenario della nascita di Giuseppe Mazzini, un padre della Patria, ed anche un grande educatore.
Mazzini descriveva i doveri come premessa dei diritti, definiva la libertà come impegno etico di partecipazione e di cittadinanza, l'educazione come via di crescita morale. Predicava il nesso inscindibile tra pensiero e azione: enunciare i valori non basta; occorre renderli operativi con l'azione.
L'Unità d'Italia fu pensata da Mazzini come parte di un più vasto progetto di liberazione dei popoli d'Europa: egli parlava allo stesso tempo di una Costituzione per l'Italia Unita e di una Costituzione per l'Europa.
Alla fine di ottobre, la Costituzione europea sarà firmata a Roma nella stessa sala che vide, quarantasette anni fa, la nascita della Comunità Economica. È un evento che vi riguarda da vicino: l'Europa è il vostro futuro e voi siete il futuro dell'Europa.
Ora, sta a voi prendere il testimone e consolidare il risultato raggiunto. Siate cittadini consapevoli d'Italia e d'Europa.

Cari insegnanti e genitori, care ragazze e cari ragazzi,
la scuola è il luogo principale per l'educazione e la formazione.
E' il luogo dove coltivare lo slancio ideale dei nostri giovani. Essi sono pronti ad operare, lo testimoniano le tante occasioni che li vedono protagonisti: l'impegno a favore dell'ambiente, la lotta contro l'esclusione sociale, le azioni di volontariato all'interno e all'esterno del nostro Paese, il servizio civile.
Concludo, rinnovando il mio augurio che questo anno scolastico sia proficuo e sereno e aiuti a rinsaldare il legame fra cittadinanza attiva ed educazione.
Buon Anno Scolastico a tutti.

Incontro del Presidente della Repubblica Carlo Azeglio Ciampi con il Movimento Cooperativo in Italia
Palazzo del Quirinale
11 ottobre 2004

Cari amici,
il Movimento Cooperativo in Italia è un patrimonio che appartiene all'intero Paese. Un patrimonio economico e imprenditoriale, che produce ricchezza e occupazione, ma è anche un patrimonio civile.
La storia del Movimento Cooperativo è strettamente intrecciata con la storia dell'Italia unitaria. Le prime cooperative infatti nascono nel Risorgimento, come parte integrante dell'aspirazione alla libertà e al progresso sociale, per impulso del pensiero e dell'azione di Giuseppe Mazzini, nell'unico Stato italiano, governato costituzionalmente, l'allora Regno di Sardegna.
Nel corso della sua lunga storia, la cooperazione ha consentito a ceti e classi che per altra via ne sarebbero stati esclusi di accedere all'esperienza dell'impresa, che è esperienza di libertà, di responsabilità, di cittadinanza Ha trasformato, con la formula dell'associazionismo, bisogni collettivi, quali casa, i consumi di base, i consumi elementari in realtà imprenditoriali. Ha contribuito, più di tanti altri, sicuramente, a rispondere all'esortazione di Massimo d'Azeglio: "Fatta l'Italia dobbiamo fare gli italiani".
Questi sono i valori veri, profondi che il Movimento Cooperativo ha espresso nel corso della sua lunga storia, a vantaggio dell'intera collettività nazionale. Ed è importante che ad essi la cooperazione italiana resti ancorata, che su di essi incardini la sua presenza e il suo sviluppo nel mercato e nella società.
Dal 1992 il Movimento Cooperativo dedica una parte delle sue risorse allo sviluppo di nuove cooperative, in particolare fra i giovani e nel Mezzogiorno.
Interpreta in questo modo in termini moderni la sua antica vocazione alla crescita dell'occupazione, che oggi si può perseguire solo attraverso lo spirito imprenditoriale. Altro aspetto importante è quello dello sviluppo della cooperazione sociale, che si intreccia profondamente con la propensione dei nostri giovani ad operare a vantaggio degli altri.
Si tratta quindi di due aspetti dell'azione cooperativa che sono poco conosciuti, ma che io apprezzo particolarmente.
Sono fiducioso che saprete mantenere e accrescere il vostro impegno su questi terreni che ripeto investono l'intera collettività nazionale e corrispondono a quel ruolo che il Movimento Cooperativo si è dato sin dalle origini e che può continuare a svolgere per lo sviluppo della nostra Repubblica.

Intervento del Presidente della Repubblica, Carlo Azeglio Ciampi, a Moriago della Battaglia per la cerimonia commemorativa dei "Luoghi della Memoria"
Moriago della Battaglia
03 novembre 2004
Soldati di ogni arma ed età
Cari Cittadini dei Comuni del Piave e del Montello
Cari ragazzi delle scuole,
Cari Soldati in congedo,

siamo su un suolo sacro alla Patria.
Il tempo non ha consumato l'emozione, non ha affievolito i sentimenti dei nostri cuori.
Sentiamo dentro di noi il dovere della memoria. Avvertiamo la riconoscenza per i milioni di soldati e di uomini, che qui, su questa linea di ultima resistenza, dissero per sempre che l'Italia voleva esistere come Nazione.
A distanza di tanti anni, ci emozioniamo ancora ascoltando le note della Leggenda del Piave. Quelle parole e quelle note non erano un canto aggressivo contro quei popoli allora nemici, oggi nostri concittadini nell'Unione europea; ai loro morti, ai loro caduti va il nostro commosso ricordo: li combattemmo lealmente, su questi altipiani. Esse esprimevano il libero voto degli italiani di voler continuare ad essere italiani, uniti in uno Stato, in una comunità nazionale orgogliosa e libera.
Ho voluto essere qui, a Isola dei Morti, a Nervesa e a Moriago, perché questi luoghi ci ricordano l'inizio silenzioso dell'offensiva della Vittoria - la sera del 26 ottobre 1918 - ma anche la gloriosa resistenza nel solstizio 1918, quando la linea del Piave era stata in più punti sfondata.
In quei giorni, si consumò il destino di quella guerra terribile.
La tenuta sul Piave e la controffensiva italiana furono possibili, e vittoriose, solo impiegando l'ultima riserva, gettando nella mischia i ragazzi del 1899. Siamo orgogliosi di poter contare ancora tra noi decine di loro: ragazzi di centocinque, centosei anni, ai quali va la nostra ammirazione e ai quali dedichiamo tutti insieme un grande applauso.
Per noi il 4 novembre è il giorno della Vittoria che riportò all'Italia Trento e Trieste, rendendo compiuti il Risorgimento e l'indipendenza nazionale. Come disse il Presidente Saragat il 4 novembre 1968, celebrandone il 50° anniversario: "L'autentico significato di quella vittoria non fu tanto di dare Trento e Trieste all'Italia, quanto piuttosto di dare l'Italia a Trento e Trieste".
Non possiamo, non vogliamo, tuttavia dimenticare i lutti, le sofferenze che quella terribile strage provocò, il dolore, lo sconvolgimento degli animi, i risentimenti che furono poi sfruttati da regimi dittatoriali per trascinare l'Europa e il mondo in un'altra, ancor più spaventosa, guerra.
Pochi giorni fa abbiamo firmato a Roma una Costituzione che unisce indissolubilmente 25 Nazioni, un tempo nemiche. Questa Costituzione è il frutto della volontà di Nazioni che nei secoli si sono formate, ciascuna, come comunità di valori e di storia, e che, insieme, hanno saputo creare un'area di democrazia e di solidarietà sociale fondata su radici comuni: l'Unione europea.
Fortificati da questa più larga cittadinanza, continuiamo a onorare i nostri caduti, gli eroi del Piave, i ragazzi del 1899. Abbiamo il dovere di dare ai soldati di quella guerra il posto che meritano nella costruzione di un'Italia libera e unita e al tempo stesso animata da un anelito di pace tra i popoli europei.
Impegniamoci a far conoscere ai giovani le drammatiche vicende che i giovani di allora affrontarono con dignità, le loro eroiche gesta. Come potrebbe non commuovere anche le nuove generazioni una storia nobile e tragica come quella del Maggiore di cavalleria Francesco Baracca, che il 19 giugno 1918, nel pieno della eroica resistenza sul Montello, cadde con il suo aereo contrassegnato dal cavallino rampante?
Onoriamo con lui tutti i caduti della Grande Guerra.
Viva l'Italia!

Intervento del Presidente della Repubblica Carlo Azeglio Ciampi in occasione del 50° Anniversario del ricongiungimento della città di Trieste all'Italia
Trieste – Piazza dell’Unità d’Italia
04 novembre 2004

Autorità,
Cittadini di Trieste,
 Militari,
cinquant'anni fa oggi, in questa stessa giornata del 4 novembre, già sacra alla storia d'Italia, e alla fedele memoria dei Triestini, il Presidente Luigi Einaudi celebrava il ritorno alla madrepatria di questa città, faro di civiltà italiana ed europea.
Prima che avesse inizio la parata militare delle truppe del presidio, garanti del nuovo confine orientale, il Capo dello Stato decorò il gonfalone della città di Trieste della medaglia d'oro al valor militare. La motivazione aveva inizio con parole che ancora risuonano nei nostri cuori, e che sono di straordinaria attualità. Le cito: "Protesa da secoli ad additare nel nome d'Italia le vie della unione tra popoli di stirpe diversa, Trieste fieramente partecipava coi figli migliori all'indipendenza e all'unità della Patria".
In quel novembre del 1954, l'Europa era divisa in due dalla Cortina di Ferro. La guerra fredda minacciava la pace dei popoli. Tutte le ferite della città martire, terra di rifugio di moltitudini di profughi istriani e dalmati, erano ancora aperte e sanguinanti. La guerra, sbagliata e perduta, era costata all'Italia il distacco di territori parte della nostra storia.
E' difficile dimenticare quel passato; e non lo si deve dimenticare. I popoli europei lo ricordano, affinché quelle tragedie non si ripetano. Ma odi e rancori sono stati lasciati alle spalle da un'Europa finalmente in pace, dopo secoli di guerre.
Un mondo nuovo è risorto dalle rovine lasciate dalle stragi del Novecento. L'Europa unita, che lasciamo in eredità ai nostri figli, è cresciuta sulle fondamenta di una antica civiltà comune, che ha le sue radici nella storia, nella cultura, negli ideali civili e religiosi della nostra Italia.
I primi passi compiuti dai popoli europei sulla via della riconciliazione non sono stati facili. Abbiamo avviato insieme un processo di purificazione della memoria, di rilettura critica del nostro passato.
Abbiamo condannato e respinto ogni forma di totalitarismo. Abbiamo scelto come nostra bandiera, come premessa necessaria della ritrovata unità e concordia, la democrazia; la libertà e l'indipendenza dei popoli; il rispetto dei diritti dei cittadini e delle minoranze. Abbiamo posto l'accettazione di questi principi come condizione per poter essere accolti nell'Unione Europea.
Da allora abbiamo rivolto lo sguardo al futuro, un futuro nuovo e diverso, che abbiamo, passo dopo passo, tenacemente costruito. La celebrazione odierna del ritorno di Trieste all'Italia ha luogo nel quadro di un sistema di istituzioni di governo comuni, oramai esteso a larga parte del continente; anche a Paesi da cui ci divideva, fino a non molti anni addietro, un confine invalicabile, che abbiamo abbattuto. Cinquant'anni fa, tutto questo ci appariva un sogno.
Il nostro europeismo non nega, anzi presuppone, l'amor di patria. Il nostro Risorgimento, ispirato a ideali di fraternità fra tutte le nazioni, libere e indipendenti, ci ha trasmesso - insieme con la ritrovata coscienza dell'unità nazionale - una ricca eredità di ideali europeisti, sempre presenti anche nella lunga passione risorgimentale e patriottica di questa città.
Cinquant'anni fa, il Presidente Einaudi ricordava, nel messaggio rivolto all'allora Presidente del Consiglio Scelba, la "fiaccola mai spenta ed oggi con orgoglio riconsegnata, viva di fiamma ardente, all'Italia e a Trieste".
L'esplosione di incontenibile esultanza popolare che salutò, in questa piazza, in questa città, in tutta Italia, il ritorno dei soldati e marinai italiani a Trieste, il 26 ottobre 1954 non nasceva solo dal sentimento di ritrovata sicurezza dopo tante sofferenze. Non finiva soltanto un'epoca di persecuzioni e di massacri, di campi di concentramento e di sterminio, di popolazioni in fuga, di luoghi del cuore abbandonati. Il patriottismo della città liberata aveva le sue radici in ancor più lontane memorie.
La data del 4 novembre suscitava allora, e suscita ancora oggi, un empito di commozione nell'animo di chi ascoltò dalla bocca dei padri i racconti degli anni di sangue della Grande Guerra, la guerra delle trincee e degli assalti alla baionetta, la guerra del Monte Grappa, dell'Isonzo e del Piave.
La Grande Guerra, pur con le sue atrocità, era stata vissuta dal popolo italiano come l'ultima guerra d'indipendenza, che aveva portato a compimento la riunificazione d'Italia. Non era stata, e non aveva voluto essere, una guerra di conquista, una guerra figlia dell'odio, ma una guerra di liberazione, combattuta per riunire all'Italia Trento e Trieste.
Questi ricordi si intrecciano oggi, nella nostra mente, con quelli tragici della seconda guerra mondiale, voluta dalla dittatura, costata a tutto il popolo italiano un altissimo prezzo di vite spezzate, di terre italiane irrimediabilmente perdute. Questa è l'eredità del passato. E tuttavia, qui a Trieste, il passato non ci ricorda soltanto conflitti e odi, persecuzioni e stragi.
Il passato di cui ci parla questa piazza bellissima, questo grandioso paesaggio urbano aperto verso il mare, verso i più lontani orizzonti, è soprattutto quello di una città che fu sempre straordinario luogo d'incontro e di dialogo fra popoli, culture, religioni: Trieste, centro felicissimo e fecondo di scambi culturali e commerciali, da secoli luogo di grande creatività artistica e letteraria e di operosità mercantile, fulcro non solo economico ma civile di un'area vastissima dell'Europa centrale.
Nella grande Unione Europea di oggi, patria comune di nazioni un tempo nemiche, oggi unite dagli stessi ideali, Trieste ritrova una collocazione e una identità cosmopolita che già fu sua. Oggi Trieste è di nuovo simbolo di convivenza e di collaborazione fra i popoli.
Nel nuovo quadro istituzionale europeo Trieste appare punto di riferimento naturale e centro propulsore di iniziative nuove per lo sviluppo degli scambi e delle comunicazioni che deve coinvolgere, in un rinnovato sforzo comune, l'Austria, la Croazia, l'Italia e la Slovenia; per il completamento dei grandi corridoi europei necessari all'integrazione economica e politica dei nuovi Stati membri; per lo sviluppo di un sistema portuale integrato del Nord Adriatico, che divenga il naturale sbocco verso l'Oriente del vasto, operoso retroterra dell'Europa danubiana; per la collaborazione tra regioni e Stati ai fini di una comune crescita culturale e civile.
Istituzione simbolo del nuovo destino di Trieste è il polo scientifico triestino, che si articola in istituti di ricerca tra i più prestigiosi al mondo, in cui sono impegnati cinquemila ricercatori e oltre ottomila studenti.
Questi centri di ricerca, grazie a 40 anni di esperienza di lavoro con le comunità scientifiche del Terzo Mondo, contribuiscono alla realizzazione, nel quadro della globalizzazione, di un sempre più necessario partenariato tra il Nord e il Sud del Pianeta, tra l'Occidente e l'Oriente.
Espressione di questa vocazione mondiale della società triestina è la presenza a Duino di uno dei Collegi del Mondo Unito, che sollecita la maturazione, in giovani di tutte le nazionalità, di una comune cultura dell'amicizia, della solidarietà e dell'interscambio di esperienze, nel rispetto delle diverse eredità culturali.
Non più remoto avamposto di frontiera, ma anello di congiunzione fra l'Italia e una vasta Regione della nuova Europa unita, aperta agli scambi col mondo, Trieste, fiera della antica pluralità della sua identità culturale, rinnoverà in questa sua funzione la sua vocazione internazionalista. Vi attende, cittadini di Trieste, ma dovete volerlo, una fioritura nuova, economica, culturale e civile.
Con questo spirito, vi esprimo i sentimenti di fiducia nel futuro della città, e della Regione di cui capitale; con questo spirito l'Italia tutta guarda a Trieste, in questa giornata che ne ricorda il felice ricongiungimento con la madrepatria.

Viva l'Italia!

Intervento del Presidente della Repubblica, Carlo Azeglio Ciampi, nel corso della premiazione svoltasi al Vittoriano del concorso "I giovani ricordano la Shoah"
Roma, Complesso Monumentale del Vittoriano
27 gennaio 2005

Onorevole Ministro,
Onorevole Sottosegretario,
Signor Sindaco,
Caro Presidente Luzzatto,
Caro amico Rabbino Toaff,
Signore e Signori,
Care ragazze, Cari ragazzi,

Siamo qua per celebrare la Giornata della Memoria, il 60esimo anniversario della liberazione del Campo di Concentramento di Auschwitz e di Birchenau, una data che oggi viene ricordata contemporaneamente in tutto il mondo con manifestazioni solenni.
La fine della seconda guerra mondiale ha segnato anche la fine degli orrori del nazi-fascismo. "Un sentimento di liberazione" non solo dai lutti della guerra, ma anche dalla persecuzione di un popolo e di un intera civiltà, quella ebraica. Una tragedia nella tragedia che non abbiamo saputo evitare.
La Giornata della Memoria è momento formativo importante per i giovani: invita a non dimenticare affinché quella degenerazione non possa mai ripetersi. Dobbiamo fare nostro il pensiero di Primo Levi "nell'odio non vi è nulla di razionale, ma se comprenderlo è impossibile, conoscerlo è necessario, poiché ciò che è successo può ricominciare".
La memoria è dunque il filo che deve legare le generazioni, tracciando un percorso nella coscienza collettiva, perché ognuno impari a combattere l'indifferenza, a ripudiare ogni forma di integralismo e di estremismo, per costruire una società fondata sul rispetto della dignità di ogni essere umano perché non possa mai più accadere ciò che allora è accaduto. La mostra che ho appena visitato ha rinnovato in me il ricordo di quei tristi eventi.
Le leggi razziali, fasciste del 1938 segnarono anche il più grave tradimento del Risorgimento e dell'idea stessa della Nazione italiana, al cui successo gli italiani di origine ebraica avevano contribuito in modo determinante: basti ricordare Daniele Manin e Ernesto Nathan, primo Sindaco di Roma.
Ma furono anche numerosi gli italiani che seppero anteporre le ragioni della loro coscienza alla violenza morale e fisica della dittatura del fascismo e del razzismo, che ebbero il coraggio di riaffermare con coerenza e dignità la loro fede nella libertà. E in questa loro fede l'accostamento più che appropriato mi porta a ricordare un altro evento che questa mattina celebrerò, quello di dedicare una sala del Vittoriano ai Militari internati. I Militari internati furono veramente, anche per le dimensioni, un momento particolarmente significativo per quanto riguarda la Resistenza italiana. Essi rifiutarono di cessare le condizioni di prigionia, rinunciarono a evitare i rigori e, spesso, la morte legati al campo di prigionia pur di mantenere fede alla parola data, al giuramento fatto alla loro Patria.
Questi terribili eventi hanno temprato l'identità della nostra nazione lasciando una traccia indelebile nella coscienza collettiva. Nacque allora la volontà di riscatto, l'impegno per costruire una società di uomini liberi, votati alla costruzione di un mondo di fratellanza fra i popoli che, in tutti questi decenni, non abbiamo dimenticato.
La stessa Costituzione Europea è una risposta, la risposta più importante agli eventi di allora: e il fatto che la nostra Camera dei deputati l'abbia approvata due giorni fa a larghissima maggioranza - e sono certo che farà altrettanto il Senato la prossima settimana - conferma questa posizione largamente condivisa di tutto il popolo italiano.
È questa la risposta più alta e significativa che tutte le nazioni europee sono chiamate a dare per consolidare la pace in Europa e per perseguirla nell'intero mondo.
L'Unione Europea è un esempio di come si possa e si debba opporre una volontà comune di crescita e di progresso fondata sul rispetto e sulla tolleranza. "Uniti nella diversità", il motto europeo deve indicare una regola di comportamento per le nazioni del mondo contro rinascenti fenomeni di discriminazione razziale, religiosa e etnica.
Dobbiamo imparare a vivere in una società multi culturale, multi etnica. Questo comporta non solo il rispetto di culture diverse ma anche il riconoscimento della loro identità, la ricerca del dialogo e della comprensione per un reciproco arricchimento. In questa prospettiva è necessario formare le nuove generazioni, ampliando e rafforzando un prezioso spazio di scambio e di confronto nella scuola, nella famiglia, nella società.
L'iniziativa voluta oggi dal Ministero dell'Istruzione è solo uno degli esempi di quanto può essere fatto e di come voi, ragazze e ragazzi che sono stato lieto ora di premiare e con i quali sono ora lieto di parlare, dovete e potete essere protagonisti del nostro tempo, del vostro tempo.
La bellezza e la profondità dei vostri lavori dimostra che possiamo credere in un futuro migliore. Anna Frank, una ragazza come voi, ha scritto nell'ultima pagina del suo diario una frase piena d'amore e di speranza "nonostante tutto credo ancora nell'intima bontà dell'uomo".

Toast by H.E. the President of the Italian Republic Carlo Azeglio Ciampi at the State Banquet given by H.M. Queen Elizabeth II and H.R.H. the Duke of Edinburgh
Buckingham Palace
15 March 2005

I should like to express to You and to His Royal Highness Prince Philip my heartfelt appreciation for the warm welcome given to me and my wife on this occasion. It is the second time we meet at Buckingham Palace and the third during my Presidency, following the State visit which Your Majesty and His Royal Highness the Duke of Edinburgh paid to the Quirinale Palace in October 2000.
My wife and I have been immensely looking forward to this moment.
The relationship between our two countries is deeply rooted in the past. The ideals of the Risorgimento - revived this year by the two hundredth anniversary of the birth of Giuseppe Mazzini, whom You were so kind to remember - found an unforgettable echo in liberal England.
The close communion and unity of intent between our two countries allow us today to confront a series of crucial problems together. They include the growth and competitiveness of Europe; the stability of an international community challenged by terrorism, the development gap and the environmental crisis. These are the very issues on which the British Government intends to focus the attention of the G8 during its Presidency this year.
The people of Italy greatly admire Your Majesty. In the fifty four years of Your Reign You have symbolized Your country's great virtues. Yours is the homeland of parliamentary traditions. It is the country which held aloft the standards of freedom and democracy - the very essence of European identity - during the dark years of our continent's history.
Your Majesty ascended to the throne of the United Kingdom of Great Britain and Northern Ireland in 1952.
It was a time when we were all waiting to see what the future held for us.
Statesmen like Winston Churchill, Alcide De Gasperi, Konrad Adenauer and Robert Schuman resolved to turn our continent into an area of peace and progress. They sought to create an enduring partnership between the peoples of Europe and the two shores of the Atlantic.
Those twin alliances still guide the destinies of our nations. They rest on a common bedrock of civilization.
Italy, a founding member of the ECSC and of the European Economic Community, will never forget the words which Winston Churchill spoke as long ago as 1946: under and within the world concept of the United Nations we must re-create the European Family in a regional structure called, it may be, the United States of Europe.
More recently our countries have pressed ahead with the European political design. One major step was the re-establishment of Europe's historical unity with its enlargement to 25 members. The other was the Treaty adopting a Constitution for Europe, signed on the 29th of October last year in Rome.
The Atlantic Alliance has provided Europe with stability, security and freedom for more than half a century. It has shouldered major responsibilities in crisis areas.
The recent Euro-Atlantic summit in Brussels gave new impetus to the transatlantic relationship. It expressed the determination of the United States and of the European Union to intensify their dialogue. This will enable us to pursue our common goals in the interests of stability and peace in the world.
Our sense of kinship is strengthened by the solidarity of our soldiers who serve side by side to keep the peace in difficult theatres of operation.

Your Majesty,
relations between Italy and the United Kingdom have always been characterized by extraordinary vitality and continuity. Significant examples include the centuries-old relations between British and Italian universities; the coming together of the Italian Renaissance spirit with the genius of Shakespeare; the contribution made by the United Kingdom to the spread and appreciation of Italian art - in which the splendid Royal Collections also played a large part; and the strength of our economic, scientific and financial ties.
Your Majesty was so kind as to describe the relations between our two countries in a most touching way.
The strength of those relations reflects not only the interests but also, and most of all, the deepest feelings of our peoples.
Their resources and the complementary nature of our two economic systems encourage us to join forces and make us confident of the success of our joint initiatives.

Your Majesty,
in this spirit and with feelings of sincere friendship, I raise my glass, also on behalf of my wife, to Your Majesty's and Prince Philip's personal happiness, to the well-being of the Royal Family, to the friendship and collaboration between the United Kingdom and Italy and to the prosperity of our two peoples.

Intervento del Presidente della Repubblica Carlo Azeglio Ciampi alla cerimonia di consegna delle Medaglie d'Oro al Merito Civile in occasione della ricorrenza del 60° Anniversario della Liberazione
Palazzo del Quirinale
25 aprile 2005

Presidente del Senato,
Presidente della Camera dei deputati,
Presidente del Consiglio dei ministri,
Presidente della Corte costituzionale,
Autorità,
Italiani tutti,
sessant'anni fa, oggi, si compì la liberazione e la riunificazione della nostra Patria.
Tanti ricordi si affollano alla mente. Il cuore è ancora gonfio di pena, ma anche di orgoglio, per quelli che, compagni della nostra giovinezza, diedero la vita per la libertà di tutti; anche di chi li combatteva. Presero le armi per far nascere quelle istituzioni democratiche in cui oggi noi Italiani tutti ci riconosciamo.
Eredi degli ideali del Risorgimento, restituirono alla Patria l'onore e il rispetto dei popoli liberi. Uomini e donne, militari e civili, laici e religiosi, ci insegnarono a conquistare e a vivere la libertà.
Nel loro anelito di democrazia e di giustizia, nell'amor di Patria, che nell'ora della prova più difficile proruppe spontaneo nei loro cuori, si riconobbe una nuova Italia.

***

Un forte, indissolubile legame, unisce l'Italia del 25 aprile 1945 all'Italia che il 2 giugno 1946 partecipò, con universale entusiasmo, alle prime elezioni politiche libere dopo la dittatura. Vi presero parte, per la prima volta, anche le donne, elettrici e candidate. Gli Italiani scelsero la Repubblica. Lo spirito della Resistenza vive nel testo della Costituzione repubblicana. La memoria dei sacrifici e delle lotte della Resistenza è fondamento della nostra passione per la libertà. Di quei sacrifici danno oggi solenne testimonianza le decine e decine di gonfaloni delle città e province insignite di medaglia d'oro che affollano, per la prima volta, questo cortile del Quirinale, la casa di tutti gli Italiani. Da questi stendardi lo sguardo si leva al tricolore che sventola in alto, l'insegna che guidò i nostri padri nelle guerre del Risorgimento, affiancata oggi dalla bandiera azzurro-stellata della nuova Europa, unita da ideali di concordia e di pace.

***

Noi non dimentichiamo nessuno di coloro che furono protagonisti della lotta per la libertà di tutti gli Italiani. Non dimentichiamo la Resistenza operaia, esplosa negli scioperi di massa del marzo '43 a Torino, a Milano, a Genova e in altre città, prima della caduta della dittatura.
Non dimentichiamo la Resistenza dei militari che, dopo l'8 settembre del '43, nello smarrimento delle istituzioni, trovarono nel loro cuore le radici di un orgoglioso amor di Patria, che li spinse all'azione. Molte migliaia caddero con le armi in pugno, o vennero trucidati dai nazisti.
Non dimentichiamo i civili che, a Roma e altrove, si unirono a loro per la difesa delle loro città, o, come a Napoli, si batterono per cacciare le forze di occupazione.
Non dimentichiamo la Resistenza delle centinaia di migliaia di militari deportati, che preferirono una durissima prigionia, che costò la vita a tanti di loro, al ritorno in Italia al servizio della dittatura.
Non dimentichiamo la Resistenza popolare, che si manifestò spontanea. Migliaia e migliaia di donne e uomini di ogni ceto, a rischio e a prezzo della loro vita, salvarono e protessero civili e militari alla macchia, ebrei minacciati dallo sterminio, soldati stranieri fuggiti dai campi di prigionia, che cercavano la salvezza. Li aiutarono a raggiungere l'Italia già liberata, accompagnandoli lungo quei sentieri della libertà che solcarono allora tutta la penisola, da Nord a Sud, di casolare in casolare, di paese in paese, di città in città. Fu una catena di silenziosa, spontanea solidarietà.
Non dimentichiamo le migliaia e migliaia di vittime delle innumerevoli, orrende stragi che insanguinarono il nostro Paese. Donne, vecchi, bambini, civili colpevoli soltanto di sostenere chi si batteva per la libertà.
Non dimentichiamo soprattutto i protagonisti della Resistenza armata, che nacque come scelta di popolo, che si organizzò in unità partigiane combattenti e dilagò nelle città, nelle pianure, nelle montagne, fino alla riconquista, nell'aprile del 1945, delle grandi città del Nord d'Italia, prima ancora della resa dell'esercito nazista.
Non dimentichiamo le unità del nostro esercito ricostituito, che combatterono con valore per l'onore della nuova Italia democratica.
Non dimentichiamo, non dimenticheremo mai, i soldati alleati, venuti da tutti i continenti per liberare, a costo di perdite immense, tutti i popoli europei dalla feroce tirannide nazifascista.

***

La memoria degli eventi di sessant'anni fa è un libro fatto di molte pagine, di tante storie personali e collettive, storie di individui che diedero una risposta alta e nobile alla sfida dei tempi, che seppero interpretare i valori profondi della civiltà italiana ed europea.
Essi volevano un'Italia libera per tutti, unita. Il loro ricordo non vuole alimentare divisioni, vuole insegnarci la concordia, insieme con l'amore per la Patria e l'amore per la Costituzione, fondamento delle nostre libertà. Questo è il significato profondo delle giornate della memoria che noi celebriamo: occasioni per ricordare ai giovani i valori ispiratori di quella libertà che essi hanno il privilegio di vivere e il dovere di custodire.

***

Italiani, gli uomini della mia generazione hanno avuto un singolare destino. Abbiamo vissuto, nella giovinezza, anni tra i più foschi della millenaria storia europea. Ma nelle prove più difficili si tempra l'identità di una Nazione. Dalle tragedie di quegli anni abbiamo tutti tratto ammaestramento. A noi sopravvissuti è toccata poi la fortuna di essere partecipi della grande rinascita democratica della nostra Patria; partecipi altresì della miracolosa costruzione di una unione di Stati e di popoli che assicura a tutta l'Europa, dopo millenni di guerre, una pace irreversibile.
Abbiamo avuto la fortuna di garantire ai nostri figli, e ai figli dei nostri figli, quei beni, quei valori, quelle speranze, che noi, da giovani, non avevamo conosciuto. E ne siamo orgogliosi. Ai giovani d'oggi, cresciuti in un'Italia libera, in un'Europa pacifica e unita, dico: non dimenticate mai gli ideali che ispirarono coloro che diedero la vita per voi. Possa la memoria dei sacrifici dei Padri della Repubblica rimanere viva, tramandata di generazione in generazione, guida e monito ad essere sempre vigili nella difesa della libertà riconquistata. Il ricordo di quei giorni ci fa guardare con fiducia al nostro futuro; ci fa sentire il dovere di essere uniti tutti nell'amore per la Patria italiana ed europea, uniti nell'orgoglio delle nostre grandi tradizioni di civiltà, uniti nell'impegno a contribuire al progresso e alla pace di tutti i popoli.

Viva la Resistenza.
Viva la Repubblica.
Viva l'Italia libera e unita.

Intervento del Presidente della Repubblica Carlo Azeglio Ciampi in occasione della cerimonia conclusiva delle celebrazioni per il 60° Anniversario della Liberazione
Milano – Piazza del Duomo
25 aprile 2005

Il 25 aprile, sessant'anni fa, fu per le città del Nord d'Italia il giorno della Liberazione.
Per l'Italia tutta, fu il giorno della ricomposizione dell'unità nazionale, nel nome della libertà.
Si dischiuse, quel giorno, il luminoso orizzonte della democrazia.
Si aprì un'epoca nuova della nostra storia. Ancora la stiamo vivendo.
Un filo ininterrotto lega gli ideali e le gesta del Risorgimento alle imprese della Lotta di Liberazione e alla rinascita dell'Italia: repubblicana, per libera scelta del popolo italiano.

***

Non furono soltanto le armate alleate, con l'apporto in combattimento delle quattro divisioni dell'Esercito italiano, a liberare, a prezzo di gravi perdite, l'Italia.
Alla propria liberazione diede un contributo determinante il popolo italiano: in primo luogo, con l'opera tenace ed eroica delle formazioni partigiane costituitesi nelle campagne, nelle montagne, nelle città d'Italia.
Quel 25 aprile del 1945, all'indomani dell'ordine di insurrezione generale delle forze della Resistenza dato dal Comitato di Liberazione Nazionale Alta Italia, molte città del Nord, grandi e piccole, vennero liberate dai partigiani, prima dell'arrivo delle forze alleate.
Nei loro cuori batteva forte l'amor di Patria.
Tra le città liberate quel giorno di sessant'anni fa, Milano: Milano delle Cinque Giornate; Milano da sempre protagonista della storia d'Italia.
In quello stesso giorno, nelle città che avevano già visto la fine della lunga occupazione, gli Italiani si unirono in spontanei, esultanti cortei. Il popolo scese nelle strade e nelle piazze, in festa.
Iniziammo allora a vivere l'esperienza esaltante della nostra rinascita di popolo libero e unito.
Le gesta di quelle giornate formarono, per sempre, la nostra coscienza democratica.

***

Rievocando quei momenti, ricordiamo coloro che ne furono protagonisti.
Ricordiamo le donne, anch'esse partecipi della lotta per la liberazione.
Ricordiamo i caduti. Ricordiamo le popolazioni di villaggi trucidate dalle forze naziste.
Ricordiamo le migliaia di Italiani di religione ebraica deportati e sterminati nei campi nazisti.
Ricordiamo la gloria di quella moltitudine di cittadini italiani, donne e uomini di ogni ceto sociale, che a rischio e spesso a prezzo della loro vita protessero e salvarono tutti coloro che si battevano contro l'insana barbarie fascista e nazista.
Gloria a coloro che salvarono l'onore del popolo italiano e diedero il loro vitale contributo alla riconquista della libertà: la libertà per tutti, anche per coloro che li avevano combattuti.

***

Miracolosamente, rapidamente, l'Italia uscita dagli anni di guerra, di bombardamenti, di distruzioni, di sanguinosi conflitti, ritrovò una nuova unità.
La lotta contro l'occupazione nazista e la dittatura fascista fu anche lotta per dar vita a una nuova identità nazionale, fondata su diritti eguali per tutti.
La memoria di quella lotta non vuol certo mantenere vive le divisioni.
Vuole, al contrario, rendere più salda l'unità nazionale dell'Italia repubblicana, più salda la democrazia conquistata per tutti gli italiani.
Vuole ricordarci che furono gli ideali di libertà e di giustizia a dar vigore ai nostri cuori e alle nostre menti, forza alle nostre braccia.
Allora capimmo che senza ideali un popolo langue; è destinato a essere servo.
Oggi dobbiamo essere capaci di risvegliare in noi quegli ideali, quei valori. Essi furono la nostra stella polare. Debbono continuare ad esserlo.
Libertà e Giustizia si conquistano giorno per giorno, affrontando e superando i problemi quotidiani della nostra democrazia.

***

Le celebrazioni del 25 aprile sono occasione per meditare, tutti insieme, sui valori fondanti della nostra Patria, libera e unita, sugli ideali condivisi da tutto il nostro popolo, riconciliato con se stesso nel nome della libertà.
A poco più di un anno dalle giornate indimenticabili della Liberazione, l'esperienza esaltante delle prime elezioni politiche libere, il 2 giugno del 1946, fece scoprire a tutti gli Italiani il gusto della libertà; consacrò l'unità nazionale; ci guidò nella scelta della Repubblica.
In un breve periodo di tempo, superando divisioni le politiche e ideologiche, gli eletti del popolo in Assemblea Costituente diedero vita alla Costituzione repubblicana.
E' la Costituzione che ha consentito la rinascita morale e materiale della nostra Patria, le grandi trasformazioni istituzionali e sociali, la creazione di un sistema di equilibri tra i poteri, che ha garantito e garantisce la libertà di tutti.
Non dimentichiamo mai che la Costituzione è la base della convivenza civile dell'intera Nazione.

***

In questa giornata di celebrazioni e di ricordi, parta da questa storica piazza, da questa grande assemblea di popolo, un messaggio di concordia operosa fra tutti gli Italiani.
Parta da qui, guardando al di là della vicina cerchia delle Alpi, un messaggio di amicizia ai popoli europei: quei popoli che, pur uniti da una comune civiltà, si erano combattuti per secoli. Oggi essi hanno ritrovato insieme, nell'Unione Europea, i benefici della pace.

***

Italiani, la memoria dei conflitti, delle tragedie cui siamo sopravvissuti, la memoria dei caduti per la libertà, non venga mai meno. Alimenti nei nostri cuori l'amore per le istituzioni democratiche. Abbiamo voluto e saputo costruirle, per vivere insieme, nella pace, le gioie della libertà.
Viva la Resistenza.
Viva la Repubblica.
Viva l'Italia, libera e unita.

Incontro del Presidente della Repubblica con il Consiglio di Presidenza, il Consiglio Direttivo ed i candidati ai Premi David di Donatello 2005 e con una rappresentanza dell'AGIS e del “Centro Sperimentale di Cinematografia”
Palazzo del Quirinale
28 aprile 2005

Signor Ministro,
Caro Presidente Rondi,
Caro Presidente Francesconi,
Caro Giannini,
Autorità,
Signore e Signori,

sono particolarmente felice di questo incontro, divenuto ormai tradizionale, con i candidati ai Premi David di Donatello. Ma oggi, mi avete proprio preso alla sprovvista? con questo riconoscimento.
Ringrazio il Presidente Rondi e tutti Voi: ricevo il David d'oro stupito e lusingato.
So di non aver meriti particolari, se non quello di essere sempre stato e di sentirmi a voi vicino.
Certo, a me e a mia moglie piacciono - e sono sempre piaciuti - il teatro, il cinema. Anche qui al Quirinale ogni tanto vediamo qualche film con qualche amico e collaboratore.
Anche in televisione quando sono programmati dei film - che a noi sembrano interessanti - diamo loro la preferenza.
Vi ho accolto tante volte qui al Quirinale. Ho cercato di incoraggiarvi.
Non vi ho nascosto il mio interesse per il cinema a contenuto storico.
Ho suggerito più volte di ripensare la nostra storia, il nostro Risorgimento, le tragedie del XX secolo, come fonte di ispirazione.
Ho visto davvero con commozione film per la televisione come le "Cinque giornate di Milano" "Cefalonia", e di recente il "De Gasperi", o film per le sale, realizzati anche con pochi mezzi, come quello su Eleonora Pimentel de Fonseca e un racconto sociale come "La Febbre".
Certo, sarebbe bello che, in occasione del bicentenario di Giuseppe Mazzini, qualche autore o sceneggiatore si impegnasse su un soggetto così straordinario e ancora attuale. Il bicentenario mazziniano, in realtà, non è altro che l'apertura di quel vero e proprio percorso della memoria che ci condurrà da oggi fino al 150° dell'Unità d'Italia, nel 2011.
Dobbiamo prepararlo fin da ora, perché esso ci offre un'occasione straordinaria per la maturazione di un'identità nazionale ormai forte e condivisa, mobilitando tutte le forze creative, artistiche, in uno slancio di rinnovata vitalità, di cui l'Italia ha bisogno.
Il cinema, il teatro, la lirica, lo spettacolo in generale sono un carattere indelebile dell'immagine internazionale dell'Italia. E' per questo motivo che anche le istituzioni debbono interessarsene.
Non certo per influenzarli a fini di parte; ma per promuoverli, sostenerli; favorirne la salute, aiutarli nelle tre fasi di "creazione", di "realizzazione", di "diffusione".
Dobbiamo spingerli a "mirare alto": l'Italia, con il suo straordinario patrimonio artistico e culturale, ha un'immagine unica al mondo. E' una ricchezza enorme, che ci sostiene e al tempo stesso ci impegna. Questo vale per voi tutti, produttori, registi e attori.
Quest'anno ricorre il cinquantennio dei Premi David di Donatello. E' quello di oggi, un appuntamento quindi ancora più importante: conferma la validità dell'iniziativa promossa cinquant'anni fa da Italo Gemini.
In questi cinquant'anni, l'Ente David con i suoi Premi sempre più ambiti, anche in sede internazionale, è riuscito a proporre un panorama completo di tutte le migliori espressioni cinematografiche italiane, autori, tecniche, scuole, tendenze, sottolineando puntualmente anche le novità e le ricerche.
Ha operato all'unisono con la società italiana, dalla seconda metà del Novecento a questi primi anni del nuovo millennio.
Quest'anno è anche l'occasione per celebrare altri due anniversari di istituzioni che hanno un ruolo fondamentale per la promozione e la diffusione dello spettacolo italiano. Il "sessantesimo" dell'istituzione dell'AGIS, ente che raccoglie i principali settori dello spettacolo italiano, dal teatro alla musica, dal cinema allo spettacolo popolare.
E il "settantesimo" della fondazione del glorioso Centro Sperimentale di Cinematografia, la più antica istituzione nazionale di formazione e ricerca, una realtà unica al mondo che ha contribuito a sostenere il cinema italiano, preparando i giovani, promuovendo la cinematografia sperimentale.
Se ripercorriamo le vicende del cinema italiano nel 2004, osserviamo una situazione di alti e bassi: ma il quadro è di sostanziale consolidamento.
Attendiamo con curiosità i molti film italiani ormai pronti, a partire da quelli che parteciperanno a Cannes, a Venezia, ai grandi eventi mondiali. Ricordo l'anno dell'Italia in Cina ormai imminente, il 2006: sarà aperto dalla presentazione di un film di un maestro del cinema italiano, Gianni Amelio.
Dobbiamo guardare al di fuori dei confini dell'Italia, allargare la distribuzione all'estero, con impegno, mantenendo alta la qualità, esprimendo nuova creatività, presentando senza esitazioni anche nuovi autori, nuovi volti.
Abbiamo dimostrato che i mercati si possono conquistare anche con film che raccontano storie molto intime, molto italiane, ma ricche di emozioni e di sentimenti, film ambientati in paesaggi italiani. Anche attraverso il cinema l'immagine del nostro Paese ha affascinato, e può continuare a farlo, gli spettatori di tutto il mondo.
Rallegramenti e soprattutto auguri.
E grazie di nuovo per il David.
